تلاش براي رهايي جهان سياه

نگاهي به زندگي و آثار نادين گورديمر تاثير نويسندگان فقط و فقط تا وقتي كه سي ساله هستيد شايد هم تا سي و پنج سالگي ادامه دارد بايستي در اين مرحله از زندگي، نويسنده لحن خودش را پيدا كند در غيراين صورت ديگر نمي تواند در اين زمينه به كسب موفقيتي  نايل آيد و ديگر نمي تواند آنچه را كه مي خواهد به روي كاغذ بياورد. 

به هرحال فكر مي كنم هنگامي شروع به نوشتن كردم كه از منبع اصلي تمامي هنرها الهام گرفتم، يعني احساس حيرت در برابر راز زندگي. 

اين سخن از نادين گورديمر يكي از موفق ترين نويسندگان زن قرن بيستم است كه فقط يك اديب نبوده بلكه ادبيات براي او دريچه اي براي شناخت جهان پيرامونش نيز بوده است. 

او هيچگاه در چنبره ادبيات- با همه گستردگي اش - متوقف نماند و همواره در تلاش بوده و هست كه به معماهاي زندگي پاسخ بگويد.

به همين جهت زندگي بسيار پرنشيب و فرازي داشته است. 

نادين گورديمر نويسنده معروف اهل آفريقاي جنوبي در 20نوامبر 1923 در شهر اسپرينگ واقع در ترانسوال در حومه ژوهانسبورگ (پايتخت آفريقاي جنوبي)به دنيا آمد. 

پدرش يك جواهرفروش يهودي بود كه نژاد او به مردم ليتواني برمي گشت و مادرش نيز انگليسي تبار بود.

دوران كودكي نادين در همان محل تولدش سپري شد. 

او در همان دوران با مفهوم تبعيض نژادي و به طور اخص آپارتايد آشنا شد با آنكه كودكي سفيدپوست بود.

نادين بعدها درباره اين سالها چنين نوشت: از همان آغاز كودكي نيز نمي توانستم به برخي از سئوالاتي كه آزارم مي داد پاسخ دهم.

اينكه چرا بچه هاي سياه اجازه نداشتند به سينما كه ما مي رويم بيايند؟ 

و همان موقع فهميدم كه جدايي نژادي نه يك امر مقدر الهي بلكه به اراده برخي انسانها است.

نادين در صومعه اي تحصيلات ابتدايي را پشت سرگذاشت و سپس در ژوهانسبورگ به تحصيلات دانشگاهي پرداخت ولي درسش را رها كرد و به تدريج وارد جوامع روشنفكران آزاديخواه شد. 

از اين زمان دگرگوني هاي شگفتي در ذهن او رخ داد.

چنان كه مي گويد: احساس مي كردم كه با سياهپوستاني كه آشنا مي شوم حرف و حديث مشترك بيشتري دارم تا سفيدپوستاني كه پيش از اين در كنارم بودند و بعد به اين نتيجه رسيدم كه وقتي ما مي توانيم تا اين حد مسالمت آميز در كنار هم زندگي كنيم چرا همراه هم براي حل معضلاتي كه پيش رويمان است دست به كار نشويم؟

او كه از تبعيض حكومتي ميان افراد سفيدپوست و رنگين پوست به ستوه آمده بود به مبارزات ضدآپارتايد پيوست كه اكثريت افراد آن سياهپوست بودند.

او در اين ايام با آلبرلوتولي رهبر كنگره ملي آفريقا نيز ديدار كرد. 

مبارزات گورديمر كم كم جنبه علني تري به خود گرفت و پس از آنكه نزديكترين دوستش دستگير شد، گورديمر نيز دچار تحريم شد و انتشار آثار او در وطنش ممنوع اعلام شد.

اين اتفاقات در دهه 1960 به وقوع پيوست و گورديمر كه كم كم به عنوان نويسنده اي مستعد و قدرتمند رخ مي نمود، براي چاپ آثارش به ناشران انگليسي و امريكايي مراجعه كرد. 