قطار خالي سياست

نگاهي بر جايگاه سياست در رمان هاي سيمين دانشور به بهانه هفتاد و نهمين سالروز تولد نويسنده در سالروز تولد سيمين دانشور، هيچ موضوعي را جالبتر از بررسي جايگاه سياست در آثار او نيافتم. 

نه به اين خاطر كه سياست، بحث داغي است و اين روزها همه قلم ها به آن سو مي رود و چشم ها به آن مدينه فاضله خيره  مانده است، بلكه به اين خاطر كه با نگاهي بر جايگاه سياست درآثار سيمين دانشور، به ياد بياوريم كه اولا سياسي نويسي و وارد كردن سياست به حوزه ادبيات، خود كار ظريف و دشواري است و ثانيا اينكه بياموزيم ادبيات، برده سياست نيست بلكه اين معادله برعكس است و سياست در خدمت ادبيات است. 

هر چند در سنجش آثار هنري هم خيلي زود معلوم مي شود.

هميشه برگ برنده در دست كسي است كه به جاي آنكه ادبيات را به دربار اين و آن بكشاند، درباريان را به بارگاه ادبيات مي برد. 

سيمين دانشور نويسنده اي است كه به عنوان يك رمان نويس و داستان پرداز شهرت دارد. 

بنابراين اگر او از سياست سخن مي گويد به مقتضاي آن است كه رمان مي نويسد.

در تعريف رمان مي خوانيم: رمان، داستاني طولاني است كه براساس تقليدي نزديك به واقعيت ازآدمي و عادات و حالات بشري نوشته شده باشد و به نحوي از نحوها، شالوده جامعه را در خود منعكس كند.

پس اگر سيمين دانشور به مقوله سياست وارد مي شود و مثلا در سووشون مبناي داستان را بر نفوذ انگليسي ها در منطقه فارس مي گذارد و قهرمانانش را به شكلي به آن ماجرا مربوط مي كند; يا در جزيره سرگرداني جريان هاي سياسي - روشنفكري ايران را مرور مي كند همگي با اين هدف است كه قهرمانانش را همراه با اجتماعي كه در آن زيسته اند تصوير كند نه آنكه برشي مطلق از سياست داشته باشد. 

به همين خاطر در اين گفتار هم نمي شود ديدگاههاي سياسي نويسنده اي كه سياست را در كنار اجزا و عناصر ديگر داستاني اش(و البته به عنوان عنصري ضروري)به كار مي برد، تحليل كرد. 

درست مثل اين است كه بخواهيم تولستوي را به دليل آنكه  در جنگ و صلح از جنگ روسها در برابر ناپلئون سخن مي گويد به رشته نقد بكشيم و به جرياني سياسي مربوط كنيم يا ويكتورهوگو را به دليل آنكه در بخشي از رمان  بينوايان به شورش دانشجويان پاريس مي پردازد از زاويه سياست بررسي كنيم.

در نتيجه اين مقاله قصد ندارد درباره نويسنده اي كه خودش نيز معتقد است:

سياست گذرا است و آنچه كه احتمالا مي ماند هنر است تحليلي غير منصفانه و يك جانبه داشته باشد.

اما باز چرا چنين موضوعي يعني جايگاه سياست در آثار سيمين دانشور؟

مساله اين جاست كه سيمين دانشور، با اينكه معتقد است  سياست گذراست و با اينكه در تمام مراحل زندگيش، به اين عقيده پايبند بوده است طوري كه به قول خودش با بسياري از دوستان سياسي جلال آشنا بوده اما عضو حزب آنها نشده.

و با اينكه سيمين، در سالهاي پس از انقلاب به ندرت با نشريات گفت وگو كرده است و از بين روشنفكران ناپيداترين آنها بوده و در انزوايي مخصوص به سر برده است.

اما حضور او به عنوان نويسنده اي صاحبنظر كه فقط به ضبط وقايع سياسي اكتفا نكرده بلكه درباره سياست، عقيده اي مستقل دارد در ادبيات ايران بسيار محسوس است. 

اين ديدگاه مستقل سياسي هم تنها به اين دليل به دست آمده است كه سيمين هرگز به دنبال جنبه سرگرم كننده، شهرت ساز و پرهياهوي سياست نبوده و در واقع سياستي از آن نوع را كه سهراب به آن لقب قطار خالي سياست مي دهد، خواستار نبوده است. 

بلكه آنچه كه سيمين را به سياست مربوط مي كند; جنبه هاي انساني است. 

نياز به تكرار نيست كه سيمين، نويسنده اي اخلاق گراست