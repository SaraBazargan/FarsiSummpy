تكايا و نخستين تئاترهاي تكيه اي

تهران در عصر ناصرالدين شاه، چندين تكيه داشت و هر محله و كويي از تهران و نيز بيشترگذرها و بازارهاي دارالخلافه، تكيه اي داشت.

اصطلاح تكيه كه در ايران براي اماكن مراسم سوگواري دسته جمعي شيعيان به كار مي رود، در مورد هر جاي ديگري كه براي چنين مقاصدي مورد استفاده قرار گيرد، خواه در وسط چهارراه هاي شهر و خواه بنايي خوش ساخت، كه گنجايش هزاران تن را دارد نيز، به كار برده مي شود.

اما در بررسي تاريخ تكيه به جاست كه به طور كلي، ميان اماكن مختلفي كه از ديرباز براي مراسم سوگواري به كار مي رفته و تماشاخانه هاي ثابتي كه در اواخر سده نوزدهم، در اصل براي متمركز كردن نمايش هاي تعزيه ساخته شد، فرق بگذاريم. 

اين گفته ابن اثير كه در سده دهم در شهر بغداد براي مراسم محرم، خيمه ها برافراشته مي شدند چيزي را تصريح مي كند كه تا ظهور نمايش هاي تعزيه براي جاي مراسم سوگواري ضروري بود، با فضايي باز و سرپناهي براي شركت كنندگان. 

حتي پس از آن كه نمايش هاي تعزيه معمول شد و بعدها به صورت بخش مشخصي از برنامه مراسم سوگواري محرم درآمد، ميادين ، مساجد، منازل شخصي و ديگر اماكني كه پيشتر معمولا براي مراسم ديني مورد استفاده بودند، با استفاده از صحنه هاي موقت به سهولت به مكان هايي مناسب جهت نمايش هاي تعزيه تبديل شدند. 

لازم به ذكر است تكيه ها و خانقاه ها(كه آنها هم نوعي تكيه به شمارمي رفتند)از زمانهاي دور در ايران معروف بودند. 

در گذشته معمولا صوفيان و دراويش آنجا گردهم مي آمدند و به اجراي مراسم خاص خود مي پرداختند. 

در واقع گرچه  ماسه تكيه را خانقاه مي نامد و احتمال مي رود كه منزلگاه استرآباد، چنين جايي بوده باشد مع الوصف متن كتيبه آشكار مي كند كه جايي به عنوان محل برپايي مراسم محرم وجود داشته است و اين عبارت كه صحن تكيه كه همه عالم در آن براي شهيدان كربلا مي گريند بايد اشاره به بخشي و يا احتمالا كل بناي تكيه بوده باشد، كه در اين كتيبه آورده شده است. 

به هر حال، بنابر اطلاعاتي كه ماسه در اوايل سال 1786ثبت كرد، اهميت كتيبه در اين است كه وجود صحن تكيه اي براي مراسم سوگواري قطعيت مي يابد. 

در واقع هر چند در تمام طول تاريخ تعزيه، استفاده از اماكن موقتي معمول بود، ولي به نظر مي رسد كه نخستين تماشاخانه هايي كه مشخصا براي متمركز نمودن تشريفات و نمايش هاي تعزيه بناشد، به دهه نخست سده نوزدهم مربوطند و اكثرا در استانهاي كناره درياي خزر، منطقه اي كه پيشتر دژ هواداران تشيع نيز بود، پيدا شدند. 

و سرانجام تكيه هاي با اهميت ايجاد شدند. 

از معتبرترين و وسيع ترين تكيه هاي تهران كه در آن تعزيه هاي دولتي برگزار مي شد(قبل از تكيه دولت)، تكيه حاج ميرزاآغاسي بود كه تكيه معركه عباس آباد يا تكيه عباس آباد ناميده مي شد.

بنابه گفته لدي شيل همسر كلنل شيل سفير انگلستان، اين تكيه از بهترين تماشاخانه هاي شش دهه آخر سده نوزدهم به حساب مي آيد اين تكيه، ساختماني بود كه در سال 1849 در تهران مورد توجه فراوان اين خانم واقع گرديد. 

او اظهار مي كند كه باني تكيه صدراعظم بوده و تكيه را عمارت بزرگي توصيف مي كند، كه گنجايش چندين هزار نفر را دارد. 

چون استقبال شديد مردم بخصوص زنان از اين نمايش هاي مذهبي و تنگي فضاي تكيه عباس آباد لاجرم ازدحام و ناراحتي توليد مي كرد و كار اجراي شبيه گرداني را مختل مي ساخت و اقتضاي زمان و اوضاع نيز تكيه بزرگتر و وسيع تري را طالب بود، از اين جهت در سال 1283 هجري، ناصرالدين شاه ضمن دادن دستور شروع بناي شمس العماره، فرماني را نيز براي ايجاد و تاسيس تكيه بزرگي، در داخل ارگ سلطنتي، به دوستعلي خان معيرالممالك صادر كرد.

در واقع، در سال 1873 ميلادي، وقتي ناصرالدين شاه به انگلستان سفر كرد، براي تماشاي كنسرت به تماشاخانه آلبرت هال دعوت شد و چنان تحت تاثير قرار گرفت كه وقتي به تهران بازگشت، از مهندسان خود خواست تا مشابه آن را در كنار كاخ گلستان سازند كه همان تكيه دربار(دولت)است. 

از تكيه هاي مهم ديگر كه مي توان نام برد، تكيه سپهسالار، تكيه وليخان، تكيه حاج ميرزا آقاسي، تكيه نوروزخان، تكيه اسماعيل بزاز، تكيه قورخانه، تكيه بربريها، تكيه سيدنصرالدين، تكيه چهل تن و چندين تكيه ديگر بود. 

در بيشتر تكيه ها، به مناسبت اقتضاي فصل، چادرهاي بزرگ مي افراشتند، كه در واقع سقف اين گونه تكيه ها به شمار مي رفت.

اين چادرها گاه ساده و گاه با نقش هاي تزئيني همراه بود.