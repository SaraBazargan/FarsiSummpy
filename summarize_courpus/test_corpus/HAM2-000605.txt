سياه مشق هاي نويسنده اي كه بعدا مشهور شد.

به بهانه انتشار كتاب زني كه هر روز راس ساعت 6 صبح مي آمد اثري از ماركز اگر هزاره جديد را سرآغاز ظهور بسياري از بداعت ها، شگفتي ها و وارونگي بدانيم، پس مي توان يكي از هزاران پديده وارونه اين قرن نورسيده را، جابه جايي كنش ها و واكنش ها در مواجهه با مسائل مختلف اجتماعي، فرهنگي و حتي سياسي دانست. 

يكي از مصاديق اين جابه جايي، واكنش سريع ناشران در مقابل ترجمه يك اثر از يك نويسنده مشهور است. 

شهرت يك رمان نويس جهاني پيش از آنكه طرفداران هميشگي ادبيات را براي خواندن آن هيجان زده كند، ناشران و مترجمان را دستپاچه كار ترجمه و نشر مي كند.

پيش ترها اشتياق و تقاضاي خوانندگان و مخاطبان كتاب، شوق عرضه ناشران بود اما اين روزها ناشران ناگزير به هر دستاويزي مي آويزند تا اشتهاي خواندن را در جوانان تحريك كنند.

در حقيقت با پايين آمدن ميزان تقاضا، كيفيت - به ناچار- بالا رفته است. 

اما بالارفتن اين كيفيت، آداب و ترتيبي دارد كه فقط به شرط رعايت آن، موفقيت مادي و معنوي تضمين خواهد شد. 

بدين معنا كه تعجيل در كار چاپ يك كتاب از يك نويسنده شناخته شده و آراستن ظاهري و بازاري آن ممكن است موفقيت مادي موقتي براي ناشر به ارمغان بياورد، اما بي عنايتي به كيفيت ترجمه و سهل انگاري در ويرايش و حروفچيني متن، خيانت جبران ناپذيري است در حق نويسنده ; 

خيانتي كه در كوتاه مدت اسباب دلزدگي مخاطب علاقه مند را فراهم مي كند و البته بدشناخته شدن از ناشناخته ماندن هزاربار بدتر است. 

كتابي از گابريل گارسيا ماركز- پس از چندين سال كه از انتشار نسخه اصلي آن مي گذرد- به ناگاه در دسترس يك مترجم قرار مي گيرد.

مترجم متاثر از نام فريباي نويسنده، با هول و هيجان دست به كار برگردان اثر به فارسي مي شود. 

شتابزدگي و شور و شوق براي اولين بودن جاي دقت، تامل و حتي ويرايش را مي گيرد. داستان هول و هيجان به همين جا ختم نمي شود. 

ترجمه سرهم بندي شده آن مترجم، با سواد و سليقه ناشر، اصلاح شدني است. 

اما اشكال كار آنجا است كه ناشر نيز چنان فريفته شهرت نويسنده شود كه به خوش و آبرنگ كردن جلد كتاب اكتفا كند.

از سوي ديگر رونق كسب و كار نشر به همين جلدهاي ورني خورده زيبا بستگي دارد.

با توجه به همين اصول بديهي است كه چهره زيباي زني كه هر روز راس ساعت 6 صبح مي آمد، روي جلد كتاب، منطقي تر و حرفه اي تر! به نظر مي رسد. 

زماني كه تمام حوصله و سليقه يك موءسسه انتشاراتي برطرح جلد و آينده نگري مالي متمركز شود، ديگر حوصله اي براي تعمق در مضمون كتاب باقي نمي ماند و حاصل اين تغافل، تضادي است كه ميان رنگ هاي شاد و جذاب جلد و فضاي تيره و وهم آلود داستان هاي كتاب وجود دارد.

با يك نگاه نه چندان موشكافانه هم مي توان چنين حدس زد كه نه ناشر و نه حتي طراح جلد هيچكدام مجموعه داستان، زني كه.. را يك بار به طور كامل و دقيق مطالعه نكرده اند. 

حاصل ديگر اين شتابزدگي، عدم ويرايش، به كاربردن رسم الخط منسوخ، ابداع ناشيانه تركيبهاي نامانوس و وجود غلطهاي آشكار املائي است. 

از غلطهاي املائي مي توان به  مسطور به جاي مستور و ارضاع به جاي ارضاء اشاره كرد. 