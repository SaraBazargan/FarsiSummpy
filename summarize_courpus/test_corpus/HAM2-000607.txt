ضرورت بازنگري و ايجاد دگرگوني

بررسي شيوه هاي معمول آموزش خوشنويسي 

در بررسي كتابهاي درسي خوشنويسي آموزش و پرورش (در مقاطع مختلف ابتدايي، راهنمايي و فني حرفه اي)به اين نكته اساسي برخورد مي كنيم كه در تدوين و تاليف اين كتابها هرگز روشي مبتني بر اصول علمي به كار گرفته نشده است.

بر كسي پوشيده نيست كه اعمال شيوه هاي علمي و پيشرفته در امر يادگيري نقش بنيادي و مهم ايفا مي كند.

اصحاب تعليم و تربيت در سالهاي اخير با وقوف كامل به اهميت شيوه هاي آموزش در جهت ابداع روشهاي آموزش پيشرفته به چنان دستاوردهاي ارزشمندي نائل آمده اند كه مي توان از آن به مثابه انقلابي در حوزه آموزش و تعليم ياد كرد. 

انقلابي كه صرفه جويي در زمان آموزش و نيروي انساني و تعميق و تثبيت آموخته هاي فراگيرنده ها را به دنبال داشته است. 

اين نوشتار مي كوشد با بررسي شيوه هاي معمول آموزش خوشنويسي(بويژه خط نستعليق)در دو كانون عمده و مهم آن يعني آموزش و پرورش و انجمن خوشنويسان ايران و بيان نواقص و كاستي هاي اين شيوه ها توجه صاحبنظران، متوليان و مسئولان مربوطه را به ضرورت بازنگري و ايجاد تحول در اين بخش از آموزش جلب كند. هر چند بررسي مقايسه اي شيوه هاي آموزشي كنوني خوشنويسي با رشته هايي مشابه همچون طراحي به نتيجه اي ناخوشايند مي انجامد. 

اما از آنجا كه طراحي و خوشنويسي شباهتهاي بسيار با هم دارند لذا مقايسه شيوه هاي فعلي آموزش اين دو رشته مي تواند در جهت روشن تر شدن موضوع اين مبحث بسيار موءثر و سودمند باشد. 

در آموزش طراحي سعي بر اين است كه هماهنگي دقيقي ميان  ذهن و دست (از طريق ديدن يا تصور و تمرين)بوجود آيد; كه اين هماهنگي به كسب مهارت در طراحي مي انجامد. 

در آموزش خوشنويسي نيز همين مراحل طي شده و در نهايت هماهنگي ذهن و دست يعني كسب مهارت در خوشنويسي موردنظر مي باشد. 

اما شيوه هاي موجود و متداول آموزش طراحي در كشور ما(چه در آموزش و پرورش و چه در مراكز ديگر)بسيار پيشرفته تراز شيوه هاي آموزش فعلي خوشنويسي است.

چنانكه در دورافتاده ترين و مبتدي ترين كلاسها آموزش طراحي با استفاده از شيوه هاي پيشرفته موجود، تعليم نظري و عملي آن به سادگي و در كمترين زمان صورت مي گيرد. 

براي آن كه هرچه بهتر به اختلاف محسوس و اساس شيوه هاي  آموزش طراحي و روشهاي غيرعلمي فعلي در آموزش خوشنويسي پي ببريم كافي است نگاهي به دو كتاب طراحي و خوشنويسي رشته گرافيك شاخه فني حرفه اي افكنده شيوه هاي اعمال شده در اين دو كتاب را با هم مقايسه كنيم. 

بي گمان اين پرسش مطرح خواهد شد كه با تمام شباهتهايي كه بين طراحي و خوشنويسي وجود دارد اين همه اختلاف كيفي در شيوه هاي آموزش اين دو از كجا ناشي مي شود؟

از آنجا كه طراحي رشته اي جهان شمول و فراگير است.(همچون نقاشي- موسيقي - سينما و...)صاحبنظران، محققان و هنرمندان اين رشته(در سطح جهان بويژه غربيها)به موازات ديگر رشته ها با تحقيقات دامنه دار به شيوه هاي جديد و پيشرفته در آموزش آن دست يافته اند كه نتيجه آن آموزش در زماني كوتاهتر و با كيفيتي بهتر است. 

اگر مهمترين ثمره روشهاي پيشرفته آموزش را صرفه جويي درزمان آموزش و نيروي انساني بدانيم، درمي يابيم كه در اثر فقدان اين شيوه ها در آموزش خوشنويسي، چه نيروها كه به هدر نرفته و نمي رود و چه عمرها كه تلف نشده و نمي شود. 

در بررسي كتابهاي درسي خوشنويسي آموزش و پرورش(در مقاطع مختلف: ابتدايي - راهنمايي - فني حرفه اي)به اين نكته اساسي برخورد مي كنيم كه در تدوين و تاليف اين كتابها هرگز روشي مبتني بر اصول علمي بكار گرفته نشده است.

اميد است مسئولان محترم با بهره گيري از راهكارهاي مناسب در جهت تدوين و تاليف روشهاي اصولي و پيشرفته آموزش خوشنويسي نستعليق همت گماشته و اين هنر ملي و ميراث فرهنگي را كه به جرات مي توان آن را عصاره هنرهاي ايراني و سمبل هويت هنر ملي ايران اسلامي ناميد را پاس دارند. 

خوشبختانه ابتكار و اقدام بسيار موءثري را كه در سالهاي اخير مسئولان محترم تاليف كتب درسي درزمينه خوشنويسي به عمل آورده اند و آن استفاده از خط نستعليق در متن كتابهاي فارسي دوره ابتدايي و راهنمايي است. 

كه اين امرموجب تقويت مشق نظري در دانش آموزان گرديده و بطورغيرمستقيم آنان را در شناخت نظري نستعليق از جهت فرم و هندسه كلمات ياري داده زمينه اي بسيار مناسب در جهت آموزش مستقيم خوشنويسي را فراهم آورده است. 