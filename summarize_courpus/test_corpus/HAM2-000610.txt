باغ سيب و سيبهاي يك شكل جام جم

تلويزيون با جايگاه ملي، فراگير و قدرتمند خود،مي تواند بر روي تمامي ساختار هاي اجتماعي و فرهنگي كشور تاثير گذار باشد.

مردمان سرزميني كهن به منظور رفع نيازهاي انساني و عدم وابستگي به ديگر بلاد، تصميم به ايجاد و پرورش باغ ميوه اي مي گيرند و يكي از اهالي نيز به عنوان باغبان، مامور اين كار مي شود وي با كاشت چند نهال سيب فعاليت خود را آغاز كرده و ثمره تلاش چندساله او سيبهاي خوش طعمي مي شود كه از باغ به دست مي آيد. 

در پي بالا رفتن توقع و رشد جمعيت، باغبان به مدد مردم اقدام به گسترش باغ كرده و با زحمت فراوان و صرف ساليان دراز، باغ بزرگ و مصفايي مي پروراند.

از آنجا كه وي فقط سيب دوست داشت و ميوه ديگري نمي شناخت، تمامي باغ را از انواع درختان سيب(زرد، قرمز، سفيد، گلاب و...)پر كرد. 

ساكنان آن سرزمين، به تدريج از خوردن تنها ميوه باغ به تنگ آمده و حتي خانواده هاي زيادي از خوردن سيب بيزار شدند.

در اين ميان افرادي كه توان مالي داشتند، از محصولات متنوع باغهاي همسايگان و حتي غريبه هايي كه با آنها دشمني ديرينه داشتند، استفاده مي كردند. 

باغ سيب چون ديگر مشتري نداشت، ميوه هاي رسيده اش نيز از بين رفت و كم كم به بيشه زاري تبديل شد. 

در جامعه ديداري و شنيداري امروز، مردم اطلاعات، اخبار و نيازهاي فرهنگي خود را از رسانه هاي جمعي كسب مي كنند. 

از سويي ديگر حكومت ها نيز ديدگاهها و نظرات خود را از همين طريق به عامه مردم انتقال مي دهند. 

در اين ميان، تلويزيون با جايگاه ملي، فراگير و قدرتمند خود، قادر به انجام اين مهم بوده و علاوه بر انعكاس افكار و انديشه هاي اقشار مختلف، مي تواند بر روي تمام ساختارهاي اجتماعي و فرهنگي و... تاثيرگذار باشد.

فضاي رسانه اي كشورمان نيز از اين قاعده مستثني نبوده و وجود چندين شبكه تلويزيوني، اهميت موضوع را تاييد مي كند: 

مردم ما، با شش شبكه تلويزيوني روبه رو هستند كه بيشتر اين شبكه ها طي چند سال گذشته آغاز به كار كرده اند.

از نظر كمي، اين رشد چشم گير بوده است، ولي متاسفانه به نظر مي رسد توقعي را كه از يك رسانه ملي انتظار مي رفت، اين شبكه هاي داخلي برآورده نمي كنند. 

بسيار اتفاق مي افتد كه در يك زمان همه شبكه ها مي خندند، زماني ديگر همگي گريانند و بنابراين مخاطبين، ناگزير به ديدن برنامه هايي هستند كه در وراي آن، سليقه اي واحد به رخ كشيده مي شود يا بايد تسليم شد و يا بايد قيد تلويزيون را زد.

انتخاب ديگري نيست، فقط بايد سيب خورد! بعضي ها هم كه توانايي مالي دارند، از رسانه هاي پيشرفته اي چون ماهواره، اينترنت و يا راديوهاي بيگانه استفاده مي كنند. 

سياست و سليقه اي واحد بر تمامي شبكه هاي تلويزيون حاكم است و اگر با همين سبك و سياق تعداد آنها به پنجاه برسد، باز در ماهيت و محتواي آنها تغييري نخواهيم ديد.

فقط ساختار و قالب عوض مي شود، اخباري كه از شبكه خبر پخش مي شود، همان خبرهايي است كه در شبكه هاي ديگر گزينش شده اند، فيلمي كه در شبكه دو سيما مي بينيم، همان سياست نمايش شبكه يك را دارد. 

ورزش و موسيقي شبكه 3 نيز داراي سليقه هايي است كه بر ديگر شبكه ها اعمال مي شود! 

البته به نظر نگارنده، تنوع به قيمت بي اعتنايي به ارزشهاي اسلامي نيست منظور ايجاد تنوع محتوايي و نوآوري در اين رسانه است. 