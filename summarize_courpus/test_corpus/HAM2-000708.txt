شبكه هاي اطلاع رساني خصوصي راهي براي دهليزهاي خبري

در حاشيه طرح خصوصي سازي شبكه هاي تلويزيوني راه را بگشائيد، كنار برويد، چاپار مي آيد.

فردي با سروروي خاك آلوده به سرعت وارد چاپار خانه مي شود، اسب خسته را بعد از نوازش به مهتر مي سپارد وبا عجله جامي آب سركشيده و باقي آن را به صورت مي پاشد و در چند لحظه سوار بر اسب تازه نفس و تيزرو در جاده مي تازد. 

آن دو در گرد و خاك بپاخاسته از سم اسب از برابر ديدگان چاپارخانه دار پنهان مي شوند. 

اين تصويري از تلاش پيك هاي سوار و سيستم انتقال اخباردوران هخامنشي و اشكاني است و نشان مي دهد كه ارزش تازگي خبر بر آنها نيز پوشيده نبوده و به جهت جلوگيري از هدر رفتن زمان، سعي مي كردند اخبار در سرزمين پهناور ما دركوتاهترين وقت ممكن به مقصد برسد. 

در دنياي امروز به مدد فن آوري مدرن، روش هاي ياد شده دوباره احيا شده اند.

هر فردي در محيط زندگي و كار خود، مي تواند به كمك رايانه و استفاده از پست الكترونيكي و اينترنت، ظرف چند ثانيه با تمام جهان و افراد مختلف ارتباط دو سويه برقرار كند و ديگر اين كه شيوه چاپاري و خاص تر توسط رسانه هاي ارتباط جمعي و به شكل يك سويه چون تلويزيون، راديو و روزنامه انجام مي گيرد. 

در مبحث خبر دو عامل اصلي، زمان و تازگي حرف اول را مي زنند، تجربه نيز ثابت كرده كه مردم به منابعي كه خبرها را سريع و تازه انتقال مي دهند بيشتر توجه كرده و چنانچه همين منابع چندين مورد اطلاع رساني موفق داشته باشند، اعتماد عامه را هم كسب مي كنند. 

در مقابل اگر افراد و مراكز حتي كامل ترين مطالب را عنوان كنند ولي از زمان مفيد آن گذشته باشد، مردم كاملا بي تفاوت از كنار آن مي گذرند و آن را خبر دست دوم و يا اصطلاحا خبر سوخته مي نامند و چنين خبري، ديگر تازگي و ارزش ندارد. 

پس عنصر زمان براي حيات يك خبر، سرنوشت ساز است. 

عصر انفجار اطلاعات، لقبي است كه دنياي كنوني به خود گرفته است، اين معروفيت به دليل استفاده فراوان از تلويزيون، روزنامه، كامپيوتر و.. است.

در ميان ملل مختلف، رسانه ها به بخش دولتي و غيردولتي تقسيم مي شوند. 

در كشورهاي جهان سوم تقريبا بخش دولتي بدون رقيب، ميدان دار است. 

در چنين محيطي، يك رسانه داراي يك ورودي و خروجي است و در داخل آن صافي هاي زيادي وجود دارد. 

چه بسيار اتفاق افتاده كه خبري با اين صافي ها برخورد كرده و پس از چندي به شكل خبر دست دوم و يا چندم درمي آيد و ناگزير مجريان و گردانندگان چنين سيستمي، چون هزينه زيادي را صرف تهيه و پخش آن كرده اند، سعي مي كنند براي پوشش دادن كهنگي خبر، بار تحليلي آن را زياد كرده و بيشتر به عنوان گزارش مطرح كنند و وجود گزارشات و خبرهاي تحليلي از نمادهاي بارز اين بخش است. 

در مقابل، بخش غيردولتي و خصوصي از فرصت ها استفاده برده و همان خبر را كه در هزار توي رسانه دولتي مشغول دست و پنجه نرم كردن با صافي ها است، در زماني كوتاه و بي واسطه به جامعه تزريق مي كنند. 

غولهاي رسانه اي موجود در جهان، هميشه سعي دارند اولين منبع خبري باشند و براي رسيدن به اين هدف هزينه هاي كلاني هم سرمايه گذاري كرده واعتقاد به بازگشت آن هم دارند. 

بهره اي كه آنها مي برند، علاوه بر جذب مخاطبان زياد، به شكل خيلي حرفه اي، نظريات و اهداف خود را بر روي موجهاي خبري هدايت مي كنند و آن قدر ماهرانه عمل مي كنند كه شنونده و بيننده، كمترين شكي به خود راه نمي دهد. 

سيستم خبررساني دولتي در ايران، با ابزاري مثل راديو و تلويزيون تا مشغول تحليل يك خبر مي شود، رقباي داخلي (بازار داغ شايعات)و خارجي(راديوهاي بيگانه)مردم را مقهور اخبار و شايعات دست اول خود مي كنند، در عوض نيرو و سرمايه ملي به كار رفته ما در اين مسير آنچنان كه بايد بازدهي نداشته و گوشه اي از آن نيز به منظور پاك كردن صورت مساله، صرف برنامه سازي و تهيه برنامه هايي چون بررسي راديوهاي بيگانه مي شود. 

لذا بهتر است كه در كنار دستگاه هاي اطلاع رساني دولتي بخش خصوصي نيز در اين عرصه فعال شود تا فرصت سوءاستفاده از رقباي بيگانه گرفته شده و ملت ما بتوانند از رسانه هاي ميهني، نيازهاي فرهنگي خود را برطرف كنند. 