شبكه‌هاي استاني صدا و ويژگي برنامه‌سازان

طبق اعلام يونسكو ، ايران با 17 شبكه استاني صدا ، در بين كشورهاي جهان از نظر تعداد شبكه‌هاي راديويي سراسري و محلي در جايگاه 161 ايستاده است .

شبكه‌هاي استاني ، در ايران اصطلاحاً به مراكز صداوسيمايي گفته مي‌شود كه داراي سازمان حرفه‌اي‌اند و هدف اصلي آنها تأمين بخشي از نيازهاي رسانه‌اي مخاطباني است كه مقيم حوزه جغرافيايي مربوطه هستند و معمولاً دامنه آنها نيز محدودتر از سطح ملي است .

كارشناسان علوم ارتباطات و پژوهشگران حوزه رسانه‌ها ، معتقدند برنامه سازي در حوزه رويدادهاي محلي ، بايد در برگيرنده ارزش‌هاي مناسب جغرافيايي محلي باشد بنابراين ، وظايف تهيه كنندگان برنامه‌هاي محلي صدا ، بسيار سنگين است .

آنها نمايندگان رسانه فراگيري هستند كه اكثريت مردم منطقه ، بويژه اقليت هوشيار را مورد هدف قرار مي‌دهند و از طريق همين اقليت روشنفكر و هوشيار ، مجراي ارتباطي خويش با عامه مردم را برقرار مي‌كنند .

در واقع ، متخصصان و كارشناسان اين حرفه ، سازندگان پل ارتباطي بين مردم منطقه و ساكنان ساير نقاط كشور هستند .

اينان مانند سفيراني هستند كه پيام‌هاي دو طرف را مبادله مي‌كنند .

تهيه كنندگان محلي شبكه‌هاي استاني صدا ، وظيفه دارند علاوه بر شناسايي عميق فرهنگ بومي ، در بسط و گسترش آن نيز بكوشند ؛ بنابراين ، يكي از ويژگي‌هاي شبكه‌هاي استاني ، اين است كه تهيه كنندگان آن بايد علاوه بر يادگيري شيوه‌هاي ارتباطي در دانش‌هاي تخصصي ، همچون جامعه‌شناسي ، علوم اجتماعي ، روان‌شناسي و نظريه‌هاي ارتباطي ، مخاطب خويش را كه معمولاً ساكن منطقه جغرافيايي خاصي است ، شناسايي و در جهت جلب مشاركت آنها اقدام كنند در همين راستا ، مقوله مخاطبشناسي در ارتباطات مورد توجه تهيه كنندگان برنامه‌هاي شبكه‌هاي استاني صدا قرار مي‌گيرد .

مخاطب‌شناسي در رسانه‌ها ، بويژه راديو ، يكي از مباحث مهم و تئوريك مطرح در علوم ارتباطات اجتماعي است كه مي‌توان اصول و كاركردهاي ويژه محلي آن را در استان‌ها مشخص كرد .

همچنين كارشناسان علوم ارتباطات ، عقيده دارند كه تهيه كنندگان برنامه‌هاي شبكه استاني ، بايد گزارشگران مسلط و زبده‌اي را به كار گيرند كه با ويژگي‌هاي بومي نيز آشنايي كامل داشته باشند . امروزه گزارش زنده ، يكي از برنامه‌هاي جالب و پرشنونده در راديوهاي محلي است گزارش زنده ، همان گزارش لحظه به لحظه از صحنه‌هاي جالب و به ياد ماندني خوشايند و يا ناخوشايند است كه بايد گزارشگر با مطالعه قبلي و اطلاعات كافي ، در محل حادثه و يا در محل رخداد حضور يابد و با زيركي و كنترل احساسات ، بدون كم و كاست آنچه را كه به عينيه مشاهده مي‌كند ، جهت اطلاع عموم به روي آنتن پخش بفرستد تا به اطلاع عموم برسد .

در اينگونه گزارش‌ها ، گزارشگر و گوينده ؛ بايد از دامن زدن به شايعات و ايجاد رعب و وحشت در شنوندگان جدا پرهيز كند .

تهيه و پخش گزارش‌هاي ويژه نيز يكي از ويژگي‌هاي شبكه استاني صدا مي‌تواند باشد .

گزارش ويژه راديويي به بررسي مسائل و مشكلات مردم و رخدادهاي حال ، گذشته و يا آينده مي‌پردازد .

در اين نوع گزارش‌ها ، گزارشگر مي‌تواند با تكيه بر اطلاعات ذهني خود ، در مورد مسائل و رخدادها اظهار نظر كند .

بهتر است گزارشگر قبل از حاضر شدن در محل حادثه ، تحقيقات لازم را در مورد موضوع به عمل آورد و يا اطلاعات لازم را از روابط عمومي و سازمان‌هاي مربوطه اخذ كند .

مثلاً اگر قرار است راديو محلي تبريز ، گزارشي ويژه از اسكان عشاير آذربايجان در مناطق ييلاقي و قشلاقي تهيه و پخش كند ، حتماً قبل از اعزام گزارشگر ، تهيه كننده برنامه‌ها بايد اطلاعات دقيق و مستندي را در مورد ميزان جمعيت عشايري منطقه ، تعداد دام ، نحوه و زمان كوچ و زندگي عشايري را در دست داشته باشد ، بي‌شك داشتن اطلاعات گسترده عمومي ، از ضرورت‌هاي شغلي گزارشگري در رسانه‌هاست .

در اينجا بد نيست به گزارشگران ميداني راديو نيز اشاره كنيم .

در علوم ارتباطات ، گزارشگران ميداني كساني هستند كه جهت انعكاس رخدادها و يا تهيه گزارش‌هاي جالب و روز ، و يا كوتاه و مستند به ميان مردم يا محل وقوع حادثه مي‌روند و از نزديك ، مشاهده‌هاي خود را گزارش مي‌كنند .

در واقع ، گزارشگر ميداني راديو ، بايد در هر جا كه حادثه‌اي اتفاق افتد از يك محكمه قضايي تا يك جشن ملي با وسايل لازم حضور به هم رساند و با تهيه و ارسال گزارش‌هاي زنده راديويي ، به نيازهاي مخاطبان پاسخ دهد .

كارشناسان خبره رسانه‌ها مي‌گويند كساني كه در راديو ، به تهيه و ضبط برنامه مشغول هستند ، بايد به جاي چشم ، براي گوش مطلب بنويسند و از به كار بردن واژه‌هاي زايد و بيگانه خودداري كنند .

همين متخصصان مي‌گويند كه تناسب جغرافيايي ، نكته مهمي در تهيه و تدوين و پخش برنامه راديو مي‌تواند باشد .

مثلاً براي گروهي از مخاطبان در يك منطقه جغرافيايي ، مطلبي جالب توجه است كه در آن منطقه نمود عيني دارد .

عامل جغرافيا ، با مخاطب‌شناسي ارتباط مستقيم دارد و همه اينها مي‌تواند از ويژگي‌هاي شبكه‌هاي استاني صدا در كشور ما باشد .