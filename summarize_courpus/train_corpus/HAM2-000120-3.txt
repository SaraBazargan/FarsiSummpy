هاشمي رفسنجاني : مخالفان سياست تعديل اقتصادي حرف تازه‌اي ندارند

دو جريان راست افراطي و چپ افراطي در مقابل سياست تعديل اقتصادي مقاومت مي‌كنند .

عده‌اي با طرح غارت اموال و اينكه پول‌دارها پولدارتر شدند و فقيرها فقيرتر ، به مقابله با سياست خصوصي سازي پرداختند .

گروه اقتصادي : رئيس مجمع تشخيص مصلحت نظام ديروز در همايش اقتصاد ايران در دهه سوم انقلاب به دفاع از سياست‌هاي تعديل اقتصادي طي برنامه‌هاي اول و دوم توسعه اقتصادي كشور پرداخت و گفت : مخالفان سياست تعديل هيچ حرف تازه‌اي براي گفتن ندارند .

به گزارش ايرنا آقاي هاشمي رفسنجاني تصريح كرد : آنهايي كه مخالف سياست تعديل هستندجايگزين‌هاي خود را بياورند .

وي افزود : كساني كه منكر موفقيت اجرايي اين برنامه هستند ، دروغ مي‌گويند و با آمار حرف نمي‌زنند .

مخالفان سياست تعديل از ابتداانتقاداتي را مطرح مي‌كردند ولي هرگزنتوانستند جايگزيني براي انتقال كشور از شرايط جنگ به سازندگي ارائه دهند .

آقاي هاشمي رفسنجاني گفت : مبناي برنامه اول و دوم توسعه اقتصادي ، اجتماعي و فرهنگي كشور ، سياست تعديل بود كه برخاسته از نيازها و واقعيت‌هاي آن زمان بود .

وي سپس به تشريح فضاي عمومي كشور در زمان اجراي سياست‌هاي تعديل و قبل از آن پرداخت و گفت : در آن زمان تأثيرات اقتصاد ماركسيستي و سوسياليستي در كشور جدي بود و انقلابيون با اقتصاد سرمايه داري و حتي اقتصاد مختلط كه من اقتصاد اسلامي را اقتصاد مختلط مي‌دانم به شدت مخالف بودند .

آقاي هاشمي رفسنجاني بابيان اينكه در اوايل انقلاب و سال‌هاي جنگ سياست دولتي كردن اقتصاد بسيار جدي بود ، افزود : حتي افراد و گروه‌هاي ملي‌گرا كه ماهيت فكري آنها به غرب نزديك بود ، در شوراي انقلاب سياست‌هاي مصادره و ضبط اموال بخش خصوصي را پيشنهاد كردند .

وي يكي از مهم‌ترين محورهاي سياست تعديل را واقعي كردن نرخ ارز عنوان كرد و افزود : اصرار بر حفظ ارز 7 توماني باعث شكاف قيمت بين نرخ ارز رسمي و نرخ ارز آزاد شده بود و اين امر به دنبال خود فرار سرمايه و رانت‌هاي خطرناك و مفسده‌انگيز را آورده بود . با اجراي سياست تعديل و كم كردن فاصله نرخ ارز آزاد و رسمي بسياري از مشكلات كشور در اين زمينه كم شد .

آقاي هاشمي رفسنجاني گفت : بر كسي پوشيده نيست كه يارانه ها ، بخصوص يارانه سوخت چه بلايي بر سركشور آورده و مي‌آورد .

وي اثرات پرداخت يارانه در بخش سوخت را بي‌عدالتي ، اتلاف منابع اصلي و اساسي كشور و به هدررفتن منابع ارزي كشور عنوان كرد و افزود : در اين مورد ما راه را براي تعديل در پرداخت يارانه ها باز كرديم .

رئيس مجمع تشخيص مصلحت نظام اضافه كرد : ما اين مسائل را به صلاح كشور نمي‌دانستيم و بعد از جنگ شروع به اصلاح اين موارد و اجراي برنامه خصوصي سازي كرديم ، ولي عده‌اي با طرح غارت اموال و اينكه پول‌دارها پولدارتر شدند و فقيرها فقيرتر ، به مقابله با اين سياست پرداختند .

وي گفت : درآمد سرانه طي سال‌هاي اجراي سياست تعديل هر سال 5 در صد و مصرف بخش خصوصي نيز 6 درصد رشد كرده و درآمد دو دهك بالا كم شده و درآمد دو دهك پايين بيشتر شده است .

رئيس مجمع تشخيص مصلحت نظام ، آزاد كردن واردات بدون انتقال ارز را يكي از حركت‌هاي كارساز دوران سازندگي عنوان كرد و افزود : با اجراي اين سياست طي دو سال مبلغ عظيمي ارز گمشده به داخل كشور برگشت .

بسياري از اين ارزها براي تأمين مواد اوليه كارخانجات و ايجاد خطوط توليدي جديد و به صورت ماشين آلات صنعتي وارد كشور شد .

آقاي هاشمي رفسنجاني با بيان اينكه دو جريان راست افراطي و چپ افراطي در مقابل سياست تعديل مقاومت مي‌كنند ، اضافه كرد : تنش‌زدايي در روابط خارجي ، ايجاد فضاي اجتماعي و سياسي باز ، از ضرورت‌هاي حركت اصلاح سياست ساختاري بود كه خود من ايجاد اين فضاي باز را به عهده گرفتم و برخوردهايي از طرف جريان‌هاي افراطي نيز شد .

وي افزود : از ملزومات سياست تعديل ، فضاسازي بود ، بايد فضاي كشورآماده مي‌شد تا بخش خصوصي و سرمايه مردم و قدرت مديران را به كار بگيريم ، در آن شرايط كسي حاضرنبود سرمايه خود را به زمين بچسباند .

ايجاد آرامش و امنيت براي سرمايه يكي از كارهاي مهم ما در برنامه اول توسعه بود و در بخش اجرا نيز با توجه به موانع در مجموع موفق بوديم .

وي با ارائه آمار شاخص‌هاي مهم اقتصادي به تشريح دستاوردهاي دو برنامه اول و دوم پرداخت و گفت : طي 8 سال ، توليد ناخالص ملي 6 درصد افزايش داشت و اين به معني اين است كه در اين مدت 60 در صد به سرمايه كشور اضافه شده است .