نقش فن‌آوري‌هاي نوين ارتباطات و اطلاعات در آموزش و پرورش

فن آوري نوين به ويژه فن آوري اطلاعات و ارتباطات و نسبت آن با آموزش و پرورش چهارمين موضوعي است كه آموزش و پرورش در قرن بيست و يكم با آن روبه‌رو است .

آموزش و پرورش هم مثل همه نهادهاي ديگر ، از فن آوري نوين بهره مي‌گيرد .

مثلاً در تهيه مواد آموزشي ، در تهيه محتواي آموزشي و كتاب‌هاي درسي ، در برنامه‌ريزي آموزشي و … ولي آنچه كه در اينجا ، در جايگاه يك بحث نو مطرح است ، بهره‌گيري از فن آوري نوين اطلاعات و ارتباطات در فرآيند ياددهي - يادگيري است .

اين خوب است كه مدير مدرسه در روي ميز كارش يك رايانه هم داشته باشد .

اين امر در ايران هم نسبتاً رايج شده است .

امروزه در مدارس شهرهاي كوچك ما هم كارنامه‌هاي دانش‌آموزان به كمك رايانه‌ها تهيه مي‌شود .

پس اين بحث جديدي نيست ، بلكه موضوع مهم اين است كه معلمان و مدير مدرسه ، در درجه اول قادر باشند از فن آوري نوين در كلاس درس و در فرآيند ياددهي - يادگيري استفاده كنند .

البته ، اين موضوع تنها به ايران اختصاص ندارد و در بعضي از كشورهاي توسعه يافته هم ، به عنوان يك موضوع قابل طرح است .

به علاوه ، استفاده از فن آوري نوين ارتباطات و رايانه‌ها فقط در دروس رياضي يا فني نيست .

امروزه ما مي‌توانيم از فن‌آوري‌هاي جديد رايانه‌ها ، ارتباطات ، اينترنت و … در درس علوم اجتماعي هم بهره برداري كنيم .

براي مثال ، تعداد قابل توجهي از مدارس ژاپن ، از طريق اينترنت با مدارس ساير كشورها كه اين امكان را دارند ، مرتبطند و اين ارتباطات در زمينه‌هاي مختلف آموزشي ، آنها را ياري مي‌كند تا يادگيري‌هاي خود راعميق‌تر ساخته و به جهان خارج از كلاس و مدرسه گسترش دهند .

به طور مثال ، دانش‌آموزان كلاس پنجم ابتدايي برخي از مدارس ژاپن ، براي تهيه گزارش درس علوم اجتماعي در ارتباط با شناخت فرهنگ‌ها ، با دانش‌آموزان هم سن خود در كشورهاي اروپايي از طريق پست الكترونيكي و اينترنت ارتباط برقرار مي‌كنند و سوءالاتي در زمينه مسائل فرهنگي اجتماعي مطرح نموده ، به تبادل اطلاعات در زمينه‌هاي فرهنگ مدرسه ، خانه و جامعه خود مي‌پردازند .

استفاده از فن آوري ارتباطات در آموزش و پرورش بدين معني است كه ما بايد اين فن آوري را به كلاس درس بياوريم و در فرآينديادگيري از آن بهره گيريم تا دانش‌آموزان نسبت به اين فن آوري و موضوع درس نگرش سازنده‌اي پيدا كنند .

فن آوري نوين اطلاعات و ارتباطات به ما كمك مي‌كند كه فرآيند يادگيري را به كلاس درس محدود نكنيم ، يادگيري را به دنياي خارج گسترش دهيم و دنياي خارج را نيز به كلاس درس بياوريم .

بهره‌گيري از رايانه‌ها و ساير فن‌آوري‌هاي نوين اطلاعات و ارتباطات در فرآيند ياددهي - يادگيري ، كلاس درس را شوق‌انگيز نموده ، انگيزه كودكان براي يادگيري را بيشتر مي‌كند و امكان ارتباط با جهان خارج را فراهم مي‌سازد .

يافتن راهكارهايي كه به ايفاي چنين نقشي در مورد فن‌آوري‌هاي نوين كمك كند ، بهترين موضوعي است كه همه ما بايد به آن بينديشيم .