نقش صدا و سيما در بستر توسعه

مقوله توسعه در معناي اعم آن چندين دهه است كه در كشورهاي رو به توسعه از آن جمله در كشورمان مطرح بوده و همچنان يكي از مفاهيم بحث‌انگيز در نزد محافل فرهنگي ، سياسي و اقتصادي است و هر يك از اين كشورها به مقتضاي توانايي‌ها و ويژگي‌هاي خاص مادي و انساني كه در اختيار دارند ، الگويي توام با آزمايش و خطا و صرف هزينه‌هاي بسيار برگزيده‌اند كه در زماني نسبتاً طولاني حتي با به خدمت گرفتن متخصصان ورزيده خارجي و آخرين تكنولوژي ، تاكنون نتوانسته‌اند در روند توسعه گام نهند .

مطالعات انجام شده پژوهش‌هاي انديشمندان علوم اجتماعي نشان مي‌دهد كه يكي از دلايل عدم توسعه‌يافتگي در اين كشورها ، فقدان فرهنگ توسعه است در كشور ما نيز ، اين نقيصه بنابه دلايلي ، از رژيم گذشته وجود داشته كه متناوباً به جز در چند مقطع كوتاه ادامه داشته و دارد .

فقدان امر توسعه در جامعه ، نيازمند فراهم آوردن فرهنگ توسعه است ، لذا بايد چگونگي تفكر ، نوع نگرش به محيط پيراموني ، زندگي ، معيشت ، مذهب ، علم ، عقل ، احساس ، هنر ، اخلاق و بالاخره حقوق و روابط فردي و اجتماعي انسان‌ها و بسياري از مسائل ديگري كه ابناي بشر با آن روبه‌رو است ، بازانديشي و نوپروري شود .

حال بايد پرسيد آيا صدا و سيما به عنوان يك نهاد فرهنگي به عنوان پرطرفدارترين رسانه ارتباطي در برنامه‌هاي مختلف توانسته است به سهم خود ، اين فرهنگ توسعه را تقويت كند .

در برنامه‌هاي كودك ايراني ، آن چه كمتر به چشم مي‌خورد ، همين نكاتي است كه بدان اشاره رفت ، اگر قرار باشد هر مسئله‌اي در روابط و مناسبات اجتماعي افراد ، به طنز - بذله گويي و تفنن ، آن هم در حد افراط حل شود ، مسلماً انتظار نمي‌رود كه يك جامعه متحول و پويا داشته باشيم .

كار و تلاش ، اهتمام ورزيدن ، احساس خستگي نكردن ، پشتكار داشتن ، اساس معيشت به زحمت و كوشش استوار كردن در ذات يك فرهنگ توسعه است .

اما متأسفانه در تعداد قابل توجهي از فيلم‌هاي ايراني خرده فرهنگ‌هاي خرافه‌پرستي ، بدآموزي در گفتگوهاي فيلم‌ها ، عدم رعايت نزاكت رفتاري و سطحي نگري در زندگي روزمره در خور يك جامعه در حال توسعه نيست علاوه بر آن گپ زدن در يك اطاق بسته و چانه زنيهاي حشوگونه بازيگران از دقت و عمق لازم براي ارائه يك فرهنگ متعارف توسعه برخوردار نيست .

صدا و سيما مي‌تواند در انديشه‌ها و در زندگي مردم ، اين نگرش نو و جديد را فراهم بياورد تا از سكويي بلند در افقي دوردست رو به آينده و بدون ايستادن در گذشته و به طور عمقي در تحقق جامعه توسعه يافته ، نقش مهم خود را ايفا كند .

فرهنگ آماده خوري ، راحتي را در فكر نكردن ديدن ، بدون زحمت اجر و مزد بردن و زندگي را آن چنان ساده و راحت گرفتن در خور فرهنگ توسعه نيست ، فرهنگ سازي توسعه كار يك روز ، دو روز و يا يك سال و چند سال نيست و حتي مختص يك نسل هم نيست ، تخم فرهنگ بعد از يك سده به ثمر مي‌نشيند .