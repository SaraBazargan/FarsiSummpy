اثر بخشي تنبيه در نظام رانندگي ايران

ديروز ، بخش نخست مقاله تحليلي دكتر علي اكبر سيف درباره عملكرد ماموران راهنمايي و رانندگي درخصوص جريمه رانندگان خاطي را در صفحه علمي فرهنگي ( 19 ) خوانديد .

امروز ، در بخش پاياني اين مقاله ، دكتر سيف از زاويه تخصص دانشگاهي خود ( روان‌شناسي پرورشي ، تغيير رفتار و رفتاردرماني ) ، ابعاد ديگري از نظام رانندگي ايران را در مورد جريمه و تنبيه مورد بررسي قرار مي‌دهد .

ضمن تشكرمجدد از اين استاد محترم توجه خوانندگان گرامي را به ادامه مطلب جلب مي‌كنيم .

بيشترين اقدامي كه نظام رانندگي ما به آن نيازمند است آموزش و آگاهي دادن است نه تنبيه كردن .

درست است كه وظيفه اصلي اداره راهنمايي و رانندگي نظارت بر اجراي قانون و تنبيه قانون شكن است ، اما وظيفه ديگر آن راهنمايي است ، زيرا عنوان آن اداره راهنمايي و رانندگي است .

اگر اداره راهنمايي و رانندگي به وظيفه راهنمايي‌اش كه همان آموزش دادن و آگاه ساختن است عمل كند قطعاً موفق خواهد بود ، اما اگر صرفاً به اقدامات تنبيهي اكتفا كند كارش چندان تأثيري نخواهد داشت ، همچنان كه وضع موجود به خوبي نشان مي‌دهد .

نكته ديگر اين كه ، تنبيه بدون آموزش و آگاهي دادن نه تنها اثر بهبودبخش ندارد ، بلكه آثار منفي نيز به بار مي‌آورد .

يكي از بدترين آنها ايجاد كينه در شخص تنبيه شده نسبت به شخص يا عامل تنبيه كننده است .

كودكي كه به علت انجام يك عمل خطا از سوي معلم تنبيه مي‌شود گرچه مي‌داند كه كارش غلط بوده و معلم از روي دلسوزي او را تنبيه كرده باز هم از او كينه به دل مي‌گيرد .

اين روزها نگرش منفي رانندگان نسبت به ماموران زحمت كش راهنمايي و رانندگي كه بعضاً خودشان از جريمه كردن رانندگان ناراضي‌اند ازجمله مصاديق اين احساس نامطلوب حاصل از تنبيه است .

قيافه و اظهارات كلامي افرادي كه براي دريافت برگ عدم خلافي اتومبيل خود به اداره راهنمايي و رانندگي مراجعه مي‌كنند پس از دريافت صورت خلافي‌هايشان گواه ديگري بر اين مطلب است .

بيشتر اين افراد گله‌مندند كه تعداد خلافي‌هاي آنان با واقعيت مطابق نيست .

برخي از آنان اظهار مي‌كنند از خطايي كه به نام آنان ثبت شده ، خبر ندارند و مدعي‌اند كه شايد شماره اتومبيل كس ديگري با شماره اتومبيل آنها اشتباه شده است .

شايد هم اين گله‌مندي ها بي‌جا نباشد .

يادداشت كردن شماره پلاك اتومبيل در حين حركت اتومبيل چندان كار آساني نيست ، به ويژه كه اين كار در شرايط مختلف روز و شب و از فواصل مختلف انجام پذيرد .

همه ما شاهد بوده‌ايم كه بسياري از شماره‌هاي پلاك‌هاي اتومبيل‌ها رنگ باخته است و حتي از نزديك به راحتي قابل خواندن نيستند چه برسد به اين كه از دور و در ضمن حركت اتومبيل قابل مشاهده باشد .

بسياري از پلاك‌هاي اتومبيل‌ها به سهو يا به عمد در زير سپر پنهان شده كه نصف آنها قابل ديدن نيست گذشته از همه اينها در روان‌شناسي يك اصل مهم وجود دارد .

مبني بر اينكه گنجايش حافظه كوتاه مدت افراد به طور متوسط 7 ماده اطلاعاتي است و اكثريت افراد بيشتر از اين رقم را نمي‌توانند در حافظه نگه دارند .

تعجبآور است كه ماموران وسط بزرگراه‌ها كه مي‌كوشند تا شماره‌هاي جديد بيشتر از 7 رقم پلاك اتومبيل‌هاي در حال حركت سريع را يادداشت كنند چگونه بدون خطا اين كار را انجام مي‌دهند .

گفته شد كه بهتر است اداره راهنمايي و رانندگي به جاي تنبيه يا دست كم همراه با تنبيه از روش‌هاي آموزشي نيز استفاده كند و شيوه‌هاي درست رانندگي را به اطلاع رانندگان برساند .