خلاقيت و احساس ، جدايي ناپذيرند !

هنر ، از عوامل مهم تقويت كننده خلاقيت است .

داشتن يك سرگرمي خلاق ، مي‌تواند عامل موفقيت براي افراد باشد .

وقتي افراد خلاق به حل مشكلات فكر مي‌كنند ، چيزي بيش از مغز خود را به كار مي‌گيرند . آنان راه حل را احساس مي‌كنند و گاهي بي گزافه ، خود بخشي از پاسخ مي‌شوند .

رابرت روت برنستين استاد دانشگاه ميشيگان مي‌گويد : تفكر و احساس از هم جدايي ناپذيرند وي به همراه همسرش كتاب جرقه‌هاي نبوغ : سيزده ابزار تفكر خلاق‌ترين افراد جهان را نوشته است .

در اين كتاب ، با استفاده از اسرار خلاقيت كه از آثار برجسته‌ترين ذهن‌هاي جهان تراويده است ، فرايند خلاقيت آموزش داده مي‌شود .

رابرت روت برنستين مي‌گويد : ما نشان داديم كه برندگان جايزه نوبل مانند اينشتين به همان اندازه نويسندگاني همچون ايزابل آلنده و استيفن اسپندر يا هنرمنداني مانند پابلو پيكاسو به تجسم ديداري ، احساسات جسمي ، عواطف و همدلي تكيه مي‌كردند .

فرايند اختراع همواره عاطفي و احساسي است و افكار منتج از آن ، صرفاً براي انتقال به ديگران است كه به صورت لغات يا اعداد بيان مي‌شود .

نويسندگان اين كتاب معتقدند تفكر خلاق پيش از مرحله زباني يا منطقي و بدون استفاده از لغات ، اعداد يا معادلات بروز مي‌كند .

برنستين مي‌گويد : افكار به صورت احساسات ، عواطف ، حركات ، تصاوير و الگوها ظاهر مي‌شود .

وقتي چيزي را واقعاً بفهميم ، نه فقط مي‌توانيم آن را با كلمات ، اعداد يا صورت‌هاي هنري شرح يا توضيح دهيم ، بلكه مي‌توانيم آن را احساس و درك كنيم .

تفكر را نمي‌توان از احساس و عاطفه جدا كرد .

زوج برنستين براي تأليف كتاب به صدها زندگي‌نامه ، زندگي‌نامه خودنوشت و مصاحبه افرادي مراجعه كرد كه در رشته خودشان سرآمد شناخته مي‌شوند 130 ابزار تفكر كه آن دو برشمرده‌اند ، آنهايي هستند كه به گفته اين افراد ، در خلاقيت‌هاي خود به كار گرفته‌اند .

ازجمله اين 13 ابزارمي توان از تمرين‌هاي تصويرپردازي ، قياس ، شناخت الگو ، كشف جوهره اشيا از طريق انتزاعي كردن و خلاقيت سازي از طريق بازي نام برد .

بسياري از افراد خلاق با اشيا خود همدلي پيدا مي‌كنند و عملاً به درخت يا جانوري تبديل مي‌شوند كه نقاشي مي‌كنند .

به الكترون ، ستاره ، ژن يا ويروسهايي همانند مي‌شوند كه مطالعه مي‌كنند و با رايانه‌هايي كه اختراع مي‌كنند ، احساس نزديكي مي‌كنند و با شخصيت‌هاي داستاني كه مي‌نويسند ، هم‌ذات پنداري مي‌كنند .

از اين مرحله به بعد است كه فرايند انتقال آغاز مي‌شود كه شامل تبديل تصاوير و احساسات موجود در ذهن و انتقال آن به ديگر افراد در قالب كلمات ، معادلات ، تنديس و غيره است .

روت برنستين مي‌گويد : صرفاً شنيدن در مورد چگونگي تفكر خلاق كافي نيست .

بايد آن را امتحان كرد ، تمرين كرد و آن را بخشي از زندگي روزمره قرار داد .

اين كار ماننديادگيري نواختن يك آلت موسيقي است .

نويسندگان كتاب ، معتقدند نظام آموزشي امروز از لحاظ خلاقيت نقصان دارد .