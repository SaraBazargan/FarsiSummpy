بزرگ‌ترين نمايشگاه تخصصي - صادراتي ايران در عربستان سعودي

گروه اقتصادي : همزمان با آغاز دهه فجر و براي نخستين بار يك هيئت بزرگ تجاري در قالب 650 نفر از بازرگانان و مديران شركت‌هاي صادراتي در بزرگ‌ترين نمايشگاه تخصصي - صادراتي تحت عنوان نمايشگاه ايران 2000 - جده در عربستان سعودي شركت خواهند كرد .

به گزارش خبرنگار همشهري ، حسين سلطاني نيا معاون مركز توسعه صادرات ايران ديروز در جمع بازرگانان و مديران شركت‌هاي منتخب صادراتي و خبرنگاران رسانه‌هاي جمعي با اعلام اين خبر گفت : در اين نمايشگاه كه به مدت 10 روز در عربستان سعودي برگزار خواهد شد آخرين دستاوردهاي توليدي ، صنعتي ، كشاورزي و خدماتي ايران در 16 گروه كالايي ، در فضايي به وسعت 11 هزار و 460 مترمربع در شهر جده به نمايش در خواهد آمد .

سلطاني نيا گفت : آنچه كه تجار و بازرگانان بايد در عربستان به آن توجه داشته باشند مقوله كيفيت و استاندارد كالاها و خدمات است .

سلطاني نيا خاطر نشان كرد : جلب اعتماد نسبت به ايران و ايرانيان از مهم‌ترين موضوعات مورد پيگيري در اين نمايشگاه است .

ضمن آنكه بيش از صادرات بايد به جلب گردشگر و گردشگري پرداخت .

سلطاني نيا در پايان با اشاره به ويژگي‌هاي مهم اين نمايشگاه شامل تقويت همكاري‌هاي اقتصادي ، منطقه‌اي ، كمك به ايجاد بازار مشترك اسلامي و معرفي جاذبه‌هاي جهان‌گردي ايران گفت 16 گروه كالاهايي كه تجار ايراني در نمايشگاه تخصصي ايران - جده عرضه مي‌كنند شامل ماشين آلات ، ابزار صنعتي و فلزات ، مصالح ساختماني و لوازم بهداشتي ساختمان ، مبلمان و صنايع چوبي ، لوستر و دكوراسيون ، كيف و كفش ، محصولات كشاورزي و مواد غذايي و آشاميدني ، مواد شيميايي ، دارويي و بهداشتي ، خودرو و لاستيك ، صنايع دستي و زيورآلات ، خدمات فني مهندسي ، بازرگاني و ايرانگردي است .

يك بازرگان در حاشيه اين نمايشگاه به خبرنگار ما گفت : متأسفانه اطلاعات ما از بازارهاي مبدأ بسيار كم است .

زيرا مراكز اطلاع‌رساني در اين زمينه بسيار اندك و ناكارآمد عمل مي‌كنند .

براي حضور موفق و عرضه و فروش كالاهاي صادراتي در بازارهاي بين‌المللي ، بازرگانان بايد اطلاعات كاملي از نيازها ، آداب و فرهنگ و رسوم مردم آن منطقه داشته باشند ، كه اين امر بدون فعال بودن سفارتخانه‌هاي ايران در خارج از كشور و اطلاع‌رساني اتاق بازرگاني و رسانه‌هاي گروهي امكان پذير نيست .

وي گفت : در سياست توسعه روابط با كشورهاي آفريقايي نيز اين تجربه كسب شد . در اين بازار به دليل عدم شناخت كافي از نيازهاي مردم و فرهنگ مصرفي آنان ، با وجود هزينه‌هاي زياد ، بازرگانان توفيقي در اين بازارها بدست نياوردند .

ما همواره شاهد اين موضوع هستيم كه هرگاه هيئت‌هاي خارجي به كشور ما مي‌آيند تعداد زيادي از خبرنگاران و كارشناسان گوناگون آنان را همراهي مي‌كنند .

علاوه بر اين سفارتخانه‌هاي اين كشورها و دفاتر بازرگاني نيز در كشور ما بسيار فعالند .

اين بازرگان خاطرنشان كرد : اگر چه مشتركات فرهنگي - مذهبي بسياري بين دو كشور موجود است اما تفاوت‌هايي نيز وجود دارد كه بايد كارشناسي شود تا ضمن شناخت آنها ، در اين بازارها موفقيت‌هاي لازم كسب شود .

زيرا صرف برگزاري نمايشگاه و رفت و آمده‌اي بازرگاني به تنهايي كفايت نمي‌كند .

مدير كل توسعه صادرات وزارت صنايع اعلام كرد : افراد غير مسئول حق دخالت در امور صادرات را ندارند .

تهران - خبرگزاري جمهوري اسلامي : حتي براي تنظيم بازار نمي‌بايست مانع صادرات شد ، زيرا اين امر سبب از دست دادن بازارهاي صادراتي مي‌شود .

دكتر احمد قاسمي مدير كل توسعه صادرات وزارت صنايع ديروز با اعلام اينكه بخش‌هاي غيرمسئول حق دخالت در امور صادرات را ندارند ، گفت : دخالت افراد غيرمسئول حتي مانع از صدور كالاهاي مازاد نياز مصرف داخلي شده است .

وي تصريح كرد : با توسعه فرهنگ صادرات و رفع محدوديت‌ها مي‌توان صدوركالاهاي صنعتي كشور را به بازارهاي مختلف جهان به ويژه كشورهاي همسايه افزايش داد و از دست رفتن بازارهاي جديد جلوگيري كرد .

وي با اظهار خرسندي از ايجاد اداره صادرات در بانك مركزي جمهوري اسلامي ايران ، گفت : با تأسيس اين اداره عمليات بانكي مربوط به صادرات در يك مركزو توسط متخصصان انجام خواهد شد .