ايران‌شناسي يك بررسي تاريخي

جستارگشايي : توجه پژوهشگران به مسائل تاريخي ، فرهنگي ، اعتقادي ، اجتماعي .

و ناشناخته‌هاي مربوط به فرهنگ وتمدن ديرپاي ايران از جمله مسائلي است كه بايد جزو دغدغه‌هاي فكري دانش‌پژوهان قرار بگيرد .

ايران را زادگاه فرهنگ و تمدن بشري دانسته‌اند و غور در آثار و دلايل اين نظريه از جمله وظايف محققين خردورز است .

شناخت ايران و بررسي دلايل غناي آن در گذشته‌هاي دور روشنگر مسير امروز ايرانيان است و آنان را در شناساندن اين خطه ياري كرده و به سوي تبادل فرهنگ و تمدن جديد هدايت مي‌كند .

مطلبي كه از پي مي‌آيد ، گفت‌وگويي است با دكتر محمدنظري هاشمي استاد تاريخ دانشگاه فردوسي مشهد كه به تبيين چگونگي مطالعات ايران‌شناسي مي‌پردازد .

كارنامه علمي دكتر محمدنظري هاشمي را 3 كتاب و بيش از 15 مقاله و طرح تحقيقاتي تشكيل مي‌دهد .

به پيشينه ايران‌شناسي در ايران ومغرب زمين اشاره‌اي داشته باشيد .

ايران‌شناسي در واقع بخش يا زيرمجموعه دانش گسترده‌اي است كه شرق‌شناسي نام دارد و از نظر جغرافيايي از چين دور شروع مي‌شود و تا سواحل نيل در آفريقا را در برمي‌گيرد ، در اين ميان مسائل متنوعي نظير تاريخ ، جغرافيا ، دين ، مذهب ، آداب و رسوم ، مردم ، اقتصاد ، فرهنگ و تمدن و بسياري موضوعات ديگر مورد بحث قرار مي‌گيرد .

اطلاع اروپاييان از شرق تا قبل از قرن هفدهم و شروع مسابقه سلطه جويي و مستعمره خواهي آنان محدود به برخي نوشته‌هاي جهانگردان نظير ماركوپولو بود كه خواه ناخواه جنبه داستاني قضيه بر جنبه‌هاي واقعي و تاريخي آن رجحان دارد .

اروپاييان از تمدن باستان تنها با تمدن يونان آشنايي داشتند ، آن هم به دليل اين كه يونان در حوزه مديترانه واقع بود و دسترسي به آن آسان مي‌نمود .

شايد بتوان گفت دانش شرق‌شناسي با حمله ناپلئون به مصر شتاب گرفت .

همراه ناپلئون تعدادي نقشه بردار ، مهندس و اهل تحقيق بودند كه آثار موجود توجه آن‌ها را جلب كرد و ترجيح مي‌دادند كه چيزهاي بيشتري جز آنچه تاكنون در دسترس بوده است بدانند ، به همين جهت دست به تحقيق زدند و حتي حاصل كار خود را به انجمن علمي فرانسه ارائه كردند .

چند سال بعد كه شامپوليون موفق به كشف خواندن خطوط هيروگليفي شد ( 1822 ) ، راه را براي بخشي از دانش جديد يعني شرق‌شناسي مصر باز كرد .

اين شروع ، به مردم اروپا به خصوص كشورهاي فرانسه و انگليس فهماند ، كه جدا از يونان باستان ، مكان‌هاي ديگري در جهان وجود دارد كه از نظر قدمت بر يونان برتري دارند و حتي فرهنگ و تمدن آن‌ها ، بسي برتراز يونان باستان بوده است ، از جمله اين مناطق ايران بود .

ايران جز در ميان عده‌اي از فرهيختگان و دانشمندان اروپا ، نامي ناآشنا بود و شايد اول بار در سطح وسيع با انتشار كتبي نظيرسفرنامه شاردن و پيتر دولاواله ، مردم اروپا با نام ايران آشنا شدند و به ارزش‌هاي مادي و معنوي اين منطقه از جهان پي بردند .

خوشبختانه بسياري از اين يادداشت‌ها هنوز موجود است و محققان امروزي مانند ويليام فلور با استفاده از همين گزارش‌ها ، كتاب‌هاي ارزشمندي از تاريخ آن دوره ايران نوشته است .

شايد دانش شرق‌شناسي و ايران‌شناسي در آغاز فقط اهداف علمي و تحقيقي داشت و براي آشنايي بيشتر و استفاده معقول از ذخاير مادي و معنوي شرق گام برمي‌داشت ، اما به تدريج در كنار اين اهداف ، اهداف استعماري نيز رشد كرد و امروز به قطعيت مي‌توان به دو نوع شرق‌شناسي كاملاً جدا از هم اشاره كرد .

اول ، دانشي كه درمحافل علمي و دانشگاهي مطرح است و جز به اهداف عاليه انساني نمي‌پردازد .

ديگر ، آن شرق‌شناسي كه ابزاري در دست سياست‌پيشگان استعمار جو است ، كه براي غارت آثار مادي و معنوي هر روز با طرحي نو و با هيأتي جديد ، گاه تاجر ، گاه مسيونر مذهبي و گاه سياستمدار و فرستاده به اين سرزمين‌ها مي‌آيند و با استفاد از عوامل ناآگاه خودي و بعضاً خائن ، به نيات خود دست مي‌يابند نگاهي گذرا به آثار موجود در موزه‌ها و كتابخانه‌هاي بزرگ جهان اين ادعا را ثابت مي‌كند كه تقريباً همه آن‌ها غير قانوني از شرق ربوده شده‌اند ، اين آثار فقط بخش كوچكي از مقاصد استعمارجويي اروپاييان است .