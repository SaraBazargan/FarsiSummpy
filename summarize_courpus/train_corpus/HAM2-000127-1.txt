عشق كافي نيست ؛

در اوج سهل‌انگاري …

عشق كافي نيست از همان آغاز ، شباهت‌هاي زيادي به فيلم پرفروش قرمز داشت و شروع فيلم به طوري طراحي شده بود كه در ذهن بيننده خطور مي‌كرد كه اين فيلم نيز از آن فيلم‌هاي ملودرام موفق است ، اما خيلي زود همه چيز فاش مي‌شود كه بيش از هر چيز حضور ناشيانه فيلم‌نامه نويس و كارگردان به چشم مي‌آيد .

فيلم‌نامه در معرفي شخصيت‌هايش بسيار ضعيف عمل مي‌كند و زواياي دوربين و بازي ضعيف ابوالفضل پورعرب از همان سكانس آغازين فيلم كاملاً مشهود بود .

اكثر شخصيت‌هاي فيلم ، لرزان و نامعلوم به نظر مي‌رسند و عكس العملهايشان غيرمنطقي و بي‌پايه است .

قهرمان داستان ناگهان كاريكاتوريست بدبين و تلخ انديش از كار در مي‌آيد و همسرش در يك لحظه به عنوان بازيگر مقابل دوربين قرار مي‌گيرد حضور قهرمان در تيمارستان كه يكي از بخش‌هاي عمده فيلم محسوب مي‌شود ، اوج بي‌توجهي فيلم‌نامه نويس و سهل‌انگاري كارگردان است .

فيلم‌نامه سرشار از اشكالات ريز و درشتي است كه تمام شهرت اصغر عبداللهي را زير پا مي‌گذارد .

هر چند كه پيش از اين فيلم‌نامه‌هايي چون بگذار آفتاب برآيد زمينه اين سقوط را فراهم كرد .

فيلم عشق كافي نيست ، بيش از همه چيز از نگاه سازنده‌اش رنج مي‌برد كه معلوم نيست چگونه اين كارگردان تجربه‌هاي سال‌هاي خاكستر ، خانه خلوت و جستجو در جزيره را فراموش كرده است .

اساس فيلم به قدري پراشكال است كه به طور طبيعي حتي بازي بازيگرانش را نيز تحت تأثير قرار مي‌دهد .

ابوالفضل پورعرب كه برنده جايزه بهترين بازيگر نقش اول مرد در جشنواره پانزدهم است ، يكي از ضعيف‌ترين بازي‌هاي دوران بازيگريش را ارائه داد و همچنين شقايق فراهاني كه بازي زيباي او را در فيلم طوطيا از ياد نخواهيم برد ، نيز بازي ضعيفي ارائه داد .

در حالي كه همگان از اين بازيگران انتظارات زيادي دارند .

حضور پررنگ سينماگران در عرصه سينماي ملودرام و عاشقانه تا جايي پيش رفته است كه حتي در عناوين كارها از عشق به نوعي براي جلب توجه و در نگاه كلان‌تر فروش فيلم وام گرفته مي‌شود و فيلم از اين عنوان به عنوان حربه‌اي براي فروش و گيشه بهره مي‌برد ؛

تا جايي كه درخشنده را مجاب به عوض كردن نام فيلم از سرزمين من به عشق بدون مرز مي‌كند .

البته در نامگذاري چندان بحثي نيست ، اما درخشنده مانند فيلمسازان ديگر نمي‌خواهد از قافله رو به جلوي سينماي ما دور باشد بنابراين حداقل براي اظهار وجود ، فيلمش را عشق بدون مرز مي‌نامد .

اما چيزي به آن وسعت عشق كه در نام فيلم نمايان است در خود فيلم ظهور نمي‌كند ، بلكه گريزي كوتاه به عشق و دوست داشتن را شاهديم .

نكته قابل اهميت در فيلم ، پرداخت نادرست عشق است ، در جايي از عشق صحبت به ميان مي‌آيد كه عشق مرده است و جاي خود را به مسائلي چون خشونت و فقر داده و در اينجاست كه رسالت فيلم‌سازي ايجاب مي‌كند كه به دنبال پيام و محتوايي هر چند كوتاه در حديث اين روايت ( عشق ) داشته باشيم و نمود و تجلي آن را به بيننده نمايان كنيم .