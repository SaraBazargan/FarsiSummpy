هجوم شبكه‌هاي تلويزيوني انگليس براي

تصاحب باشگاه‌هاي فوتبال !

حقوق گران‌بهاي پخش تلويزيوني مسابقه‌هاي ليگ برتر انگليس اين ليگ را به گران‌ترين دسته فوتبال جهان تبديل كرده است .

شبكه‌هاي تلويزيوني و گروه‌هاي رسانه‌اي انگليس ، دست به خريد سهام باشگاه‌هاي فوتبال ليگ برتر اين كشور زده‌اند .

آنها اميدوارند با اين كار بتوانند به حقوق پخش تلويزيوني بازي‌هاي سال آينده اين ليگ كه سود فزاينده‌اي را برايشان در بردارد ، دست يابند .

تيم‌هاي فوتبال نامدار مانند منچستر يونايتد ، نيوكاسل يونايتد ، ليدز يونايتد ، ساندرلند و ليورپول در ماه‌هاي اخير ، هر كدام بخش‌هايي از سهام خود را به گروه‌هاي رسانه‌اي نيرومند همچون بي اسكاي بي ، شركت كابلي ان تي ال و تلويزيون گرانادافروخته‌اند .

جاذبه اين كار براي باشگاه‌هاي فوتبال روشن است .

فروش بخشي از سهام پشتوانه مالي قابل توجهي را براي باشگاه‌ها و در نتيجه بازيكنان به همراه خواهد داشت و به علاوه بر ارزش كلي سهام باشگاه‌ها در بازار سهام مي‌افزايد .

اما اثر اين كار ، براي گروه‌هاي رسانه‌اي وضوح كمتري دارد ، هر چند كه از لحاظ مادي در برگيرنده منافع بيشتري است ليگ برتر فوتبال انگليس مشهورترين ليگ فوتبال جهان محسوب مي‌شود كه حقوق پخش تلويزيوني مسابقات آن سال آينده به فروش گذاشته خواهد شد .

تحليلگران معتقدند گروه‌هاي رسانه‌اي در صدد آن هستند تا با خريد سهام باشگاه‌ها و كسب نفوذ ، موقعيت خود را براي چانه زني تقويت كنند .

در صورتي كه ناظران قوانين تجاري انگليس بتوانند عملكرد سنتي برگزاركنندگان ليگ برتر فوتبال داير بر واگذاري يكجاي حق پخش مسابقات 20 تيم شركت كننده در اين ليگ را لغو كنند ، گروه‌هاي رسانه‌اي خريدار باز مي‌توانند با حفظ سهام خود ، از بخت مناسبي براي دستيابي به اين حقوق برخوردار باشند .

در واقع خريد سهام باشگاه‌ها به نوعي ، گروه‌هاي رسانه‌اي را بيمه مي‌كند .

حقوق گران‌بهاي پخش تلويزيوني مسابقه ليگ برتر انگليس ، اين ليگ را به گران‌ترين دسته فوتبال جهان تبديل كرده است .

به اين ترتيب است كه بازيكنان تيم‌هاي اين دسته مي‌توانند به دريافت حقوق هفت رقمي اميدوار باشند و به علاوه هر تلويزيوني كه حق پخش اين مسابقات را كسب كند ، مي‌تواند چشم انتظار درآمد زيادي از جانب بينندگان مشتاق باشد .

حق پخش تلويزيوني مسابقات ليگ برتر فوتبال انگليس به قدري با ارزش است كه در دوره قبل شبكه بي اسكاي بي با پرداخت حدود پانصد ميليون دلار قرارداد پخش بازي‌ها را به مدت چهار سال تا سال 2001 امضا كرد .

در سال 1986 ارزش چنين قراردادي فقط 10 ميليون دلار بود .

اكنون گروه‌هاي رسانه‌اي و به خصوص بي اسكاي بي مي‌كوشند جاي پاي مناسبي در باشگاه‌هاي اصلي براي خود بيابند تا در تلاش براي كسب حق پخش مسابقات تلويزيوني بازي‌ها در سال 2001 در موقعيت مناسبي قرار بگيرند .

يك كارشناس معتقد است : به غير از فرصت‌هاي بازاريابي عظيمي كه كسب حق پخش تلويزيوني اين بازي‌ها با خود به همراه مي‌آورد ، علت اين مشاركت‌هاي راهبردي قراردادهاي تلويزيوني است .

فوتبال طرفدار زيادي دارد در نتيجه گروه‌هاي رسانه‌اي مي‌توانند ساعات پخش برنامه‌هاي تلويزيون را با فوتبال پر كنند .

شبكه ماهواره‌اي بي اسكاي بي تا به حال توانسته است بخشي از سهام منچستر يونايتد ، ليدز و ساندرلند را از ليگ‌برتر انگليس و منچستر سيتي از دسته اول فوتبال بخرد .

گرانادا 9 / 9 درصد سهام ليورپول را خريد و اين در حالي است كه ان تي ال با خريد بخشي از سهام نيوكاسل ، در حال مذاكره براي خريد سهام استون ويلاست .