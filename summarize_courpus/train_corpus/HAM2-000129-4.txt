گفت‌وگو با دكتر مسعود غفاري : خانواده‌ها نمي‌دانند كه چه بايد بدانند !

هرگاه در محيط خانه بزرگ‌ترها كوچك شوند ، كوچك‌ترها هرگز بزرگ نخواهند شد .

پدر و مادر نيرومندترين آموزگار هر كس در زندگي ، خانواده مهم‌ترين آموزشگاه و آموزش خانوادگي ، پايدارترين آموزش در طول زندگي است .

آموزش امري است كه مي‌بايست به طور پيوسته از دوران كودكي تا زمان مرگ ادامه داشته باشد .

در اين ميان چون شخصيت و هويت هر فرد در دوران كودكي و درون خانواده شكل مي‌گيرد نقش خانواده‌ها در مسائل آموزشي بويژه آموزش غير رسمي داراي اهميتي دوچندان است .

اهميتي كه شايد بسياري از خانواده‌ها از آن غافل باشند .

درباره نقش پدر و مادر در آموزش فرزندانشان با دكتر مسعود غفاري گفت‌وگويي صورت داده‌ايم .

دكتر غفاري ، استاد دانشگاه علامه طباطبايي و همكار آموزشي سازمان زندان‌ها است .

بنيادشناسي رفتار و زن در جامعه ايران از كتاب‌هاي او است .

اين گفت‌وگو در پي مي‌آيد .

گفت‌وگو از : سيد افشين امير شاهي لطفاً بفرماييد آموزش چيست ؟

آموزش نردبان تكامل انسان است .

يعني هر چقدر بيشترآموزش ديده باشيم ، انسان تكامل يافته‌تري هستيم .

بنابراين ، يك انسان ساده و ناآگاه كسي است كه آموزش نديده باشد .

آموزش عبارت از انتقال اطلاعات و دانش بشري است كه به سه صورت ، پديد مي‌آيد كه شامل رسمي و آموزشگاهي ، غيررسمي و دوره‌هاي حين خدمت است .

آموزش رسمي برنامه‌اي است هدفمند كه دست كم به دو نفر - يك آموزگار و يك دانش‌آموز - نياز دارد و در مكان‌هاي كنترل شده مانند دانشگاه ، دبيرستان و دبستان صورت مي‌پذيرد . آن هم با برنامه‌ها و اهداف از پيش تعيين شده كه در راستاي اهداف برنامه‌ريزان دولتي قرار دارد .

مقاطع آموزش رسمي ، هميشه مشخص است و در نهايت به كساني كه اين مقاطع را مي‌گذرانند گواهي‌نامه‌اي داده مي‌شود كه دست كم در همان كشور اعتبار دارد .

دوره‌هاي ضمن خدمت نيز شامل دوره‌هاي تخصصي است كه هر سازمان و مؤسسه‌اي براي افزايش توانمندي‌هاي كاركنان برگزار مي‌كند .

گواهي‌نامه‌هايي نيز اعطا مي‌شود كه تنها در همان سازمان اعتبار مي‌شود .

بنابراين ممكن است شركت هواپيمايي ، راه آهن ، سازمان زندان‌ها و . . هر كدام آموزشي مخصوص به خودشان برگزار كنند .