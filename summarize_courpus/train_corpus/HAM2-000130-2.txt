دبيركل بورس اعلام كرد : حجم معاملات سهام در بورس 73 درصد افزايش يافت .

حجم معاملات ارز و سهام در سال آينده نيز تا حدود دو برابر افزايش مي‌يابد .

گروه اقتصادي : حجم معاملات سهام در بازار اوراق بهادار از ابتداي سال جاري 73 درصد نسبت به سال قبل افزايش يافته و روند افزايش داد وستد سهام در سال آينده نيز تا حدود دو برابر ارتقا مي‌يابد .

سيد احمد ميرمطهري دبيركل سازمان بورس اوراق بهادار تهران در گفتگوي اختصاصي با خبرنگار همشهري با اعلام اين خبر افزود : شاخص كل سهام نيز در اين مدت از 1525 واحد به 2013 واحد رسيده است و حدود 32 درصد افزايش يافته كه دربهمن ماه جاري به رقم 2038 واحد مي‌رسد .

وي با تأكيد بر روي آوري بيش از پيش مردم به خريد سهام در بازار اوراق بهادار تهران به دليل سياست‌هاي شفاف سازي معاملات و داد وستد جاري سهام گفت : از تيرماه سال جاري پس از برگزاري مجامع عمومي شركت‌هاي پذيرفته شده در بورس استقبال مردم براي خريد سهام شدت يافته و افت معاملات كه در بازار سهام در اين شرايط رخ مي‌داد اتفاق نيفتاده است .

وي خاطرنشان كرد كه تعداد شركت‌هاي پذيرفته شده در بورس تهران ، در حال حاضر به 295 شركت رسيده و با روشن شدن وضعيت تعداد ديگري از شركت‌هاي متقاضي حضور در بازار سهام اين تعداد به مرز 300 شركت خواهد رسيد .

دبيركل بورس تهران روند معاملات واريزنامه‌هاي صادراتي در بازار سهام را بسيار مثبت ارزيابي كرد و گفت : بازار واريزنامه‌هاي صادراتي رونق خود را حفظ كرده و در حال حاضر متقاضيان در كمترين مدت مي‌توانند براي خريد ارز در اين بازار فعاليت كنند .

وي پيش بيني كرد كه در سال آينده حجم معاملات واريزنامه‌هاي صادراتي در بازار سهام به دليل اجراي سياست‌هاي جديد ارزي تا دو برابر افزايش يابد .

وي تأكيد كرد كه براساس بررسي‌هاي انجام شده در حال حاضر حجم نقدينگي كشور 14 هزار ميليارد ريال برآورد شده است .

با توجه به حجم معاملات سهام كه 3 هزار و 370 هزار ميليارد ريال است نشان مي‌دهد كه بخش قابل توجهي از نقدينگي كشور در بازار سهام جذب شده است .

ميرمطهري يكي از كاركردهاي اين رخداد را خارج شدن تأثير نوسانات قيمت ارز و طلا بر بازار سهام اعلام كرد و گفت : در گذشته بازار سهام به شدت تحت تأثير بازار ارز و طلا و كالاهاي بادوام بود ولي اكنون اين روند معكوس شده و در حال حاضر سرمايه‌هاي مردم از اين بازار به سوي سهام هدايت شده است .

وي يكي از دلايل اين امر را تأثير داد وستدهاي واريزنامه‌هاي صادراتي بر بازار سياه ارز اعلام كرد و اين امر را ناشي از اثربخشي سياست‌هاي جاري دولت در زمينه ارز دانست .

دبيركل بورس تهران يكي ديگر از تحولات مهم در بازار سهام را تمايل بيشتر درصد حجم معاملات در بازار سهام را به سوي سهامداران جزء اعلام كرد و گفت : طي سال جاري 35 درصد حجم معاملات به سهامداران جزءو 65 درصد به سهامداران عمده اختصاص داشته و اين روند كه در دو ساله اخير رخ داده ، موجب ايجاد تعادل در بازار سهام شده و تلاش خواهد شد كه اين روند بيش از پيش به سوي سهامداران جزء ميل كند .

وي به بسترسازي‌هاي انجام شده در زمينه حضور شركت‌هاي ايراني در بازارهاي بورس بين‌المللي و سرمايه گذاري شركت‌هاي خارجي در كشور از طريق بازار سهام تهران اشاره كرد و گفت : آخرين اقدام مهمي كه در اين زمينه صورت گرفته است ، مصوبه هيئت دولت در پايان آبان بود كه طي آن مسائلي را كه از ديدگاه سرمايه‌گذاران خارجي مهم بوده است روشن كرده است .

براساس اين مصوبه سرمايه‌گذاران خارجي مي‌توانند سود ناشي از سرمايه گذاري و اصل آن را با نرخ ارز واريزنامه‌اي از كشور خارج كنند .

وي تأكيد كرد كه پيش نويس آيين نامه اين مصوبه در بورس تهيه شده و مسائل ارزي و نحوه داد وستد آن در بورس تا پايان سال جاري در بانك مركزي و شوراي بورس بررسي و آماده خواهد شد .

ميرمطهري تأكيد كرد كه در حال حاضر تعداد زيادي از شركت‌هاي خارجي فعال در ايران متقاضي حضور در بازار سهام تهران هستند .

وي همچنين تأكيد كرد كه در حال حاضر شركت‌هاي پتروشيمي و خودروسازي كشور از نظر حجم سرمايه و سطح تكنولوژي در شرايطي هستند كه مي‌توانند در بازارهاي بورس بين‌المللي حضور يابند و سهام خود را عرضه كنند .

دبيركل بورس اوراق بهادار تهران در مورد اجراي تبصره 35 قانون بودجه سال جاري تأكيد كرد ، در حال حاضر تنها وزارت صنايع در اين زمينه در بورس فعال است و ساير دستگاه‌ها براي واگذاري سهام خود به متقاضيان در حال اخذ مجوزهاي لازم از كميته‌هاي مربوطه هستند .

علت فعال بودن وزارت صنايع نيز در بازار سهام به دليل حضور شركت‌هاي در حال واگذاري در بورس است و يا اينكه شركت‌هاي واگذارشده سهامي عام بوده‌اند .

وي با تأكيد بر اينكه در سال آينده حجم معاملات واريزنامه‌هاي صادراتي در بازار سهام افزايش مي‌يابد ، گفت : عرضه سهام نيز در بازار افزايش مي‌يابد چرا كه در صورت تصويب برنامه سوم و بودجه سال 79 در مجلس شوراي اسلامي برخي از سازمان‌هاي دولتي از جمله بانك صنعت و معدن موظف شده‌اند كه واحدهاي تحت پوشش خود را واگذار كنند .

ايجاد بازار فرعي براي شركت‌هاي سهامي و بازار كالا از جمله اين طرح‌ها است كه در سال آينده اجرا مي‌شود .

علاوه بر اين ايجاد نظام جامع اطلاع‌رساني بر عهده بورس است تا اطلاع‌رساني با شفافيت انجام شود و پوشش آن در سطح ملي و بين‌المللي باشد .