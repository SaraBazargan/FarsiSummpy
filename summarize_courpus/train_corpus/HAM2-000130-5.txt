مراكز خريدوفروش خودرو شهرداري تهران ، الكترونيكي مي‌شود .

از 16 بهمن ماه ارائه خدمات خودرويي در مراكز پيروزي و پونك به‌طور روزانه انجام مي‌شود .

گروه شهري : مدير مراكز همگاني خريدوفروش خودروشهرداري تهران ديروز گفت : انجام امور كارشناسي تمام قسمت‌هاي خودروها در اين مراكز اعم ازبدنه ، فني و قواي محركه به وسيله دستگاه‌هاي الكترونيكي انجام خواهد شد .

علي اكبر ساماني در گفت‌وگو با خبرنگاران ، هزينه خريد هر يك از اين دستگاه‌ها را 440 ميليون ريال ذكر كرد و افزود : اين دستگاههاازيك شركت خصوصي آلماني خريداري شده و اوايل سال آينده درپنج مركز خريدوفروش خودرو شهرداري تهران نصب مي‌شود .

وي اظهار داشت : بانصب اين دستگاه‌ها تمام قسمت‌هاي خودرو ازجمله بدنه و موتور خودرو از نظر پوسيدگي ، شكستگي ، دوختگي ومعايب فني موتوري تست شده و خريدار و فروشنده از معايب ، نقايص و سلامت خودرو مطلع مي‌شوند و اين به صورت يك نمودار در اختيار خريدار و فروشنده قرار مي‌گيرد .

وي در مورد ارائه خدمات جديد به مناسبت دهه فجر گفت : از 16 بهمن ماه امسال به مناسبت دهه فجر بيست ويكمين سالگرد پيروزي انقلاب اسلامي و دهمين سال فعاليت اين مراكز در تهران و به دنبال تقاضاي زياد مردم ، ارائه خدمات خودرويي در مراكز پيروزي و پونك همه روزه از ساعت 14 انجام خواهد شد .

وي افزود : از سال آينده نيز خريدوفروش خودرو در بين مراكز خريدو فروش خودرو شهرداري تهران تفكيك خواهد شد .

ساماني گفت : مركزبيهقي ويژه خريدوفروش سواري‌هاي مدل بالاي 1370 و 1990 ميلادي به غير از پيكان ، مراكز پونك و پيروزي ويژه سواري پيكان ، مركز نعمت آباد ( عبدل آباد ) ويژه سواري‌هاي مدل پايين 1370 و 1990 ميلادي و مركز شهيد رجايي ويژه خريدوفروش انواع وانت بار خواهد شد .

به گفته وي هم اكنون خريدوفروش سواري پيكان در مركزبيهقي انجام نمي‌شود .

ساماني افزود : مركز خريدوفروش سواري‌هاي مدل پايين ( سواري‌هاي ساخت زير سال 1370 و 1990 ) در سه راه نعمت آباد در منطقه 19 تهران نيز درزميني به وسعت چهار هكتار باصرف پنج ميليارد ريال هزينه از اول سال آينده كار خود راآغاز مي‌كند .

وي گفت : به منظور سهولت دسترسي شهروندان به مراكز و كاهش سفرهاي درون شهري ، كار احداث يك مركز عرضه خودروسواري در شمال شرق تهران و يك مركز عرضه خودروهاي سنگين در جنوب تهران در دست مطالعه و بررسي است .

مديرمراكز همگاني خودرو شهرداري تهران خاطرنشان كرد : در اين مراكز با همكاري بخش خصوصي در زمينه لوازم يدكي خودرو ، فروشگاه لوازم يدكي انواع خودرو نيز راه‌اندازي مي‌شود .

در وزارت بهداشت و درمان : مركز اطلاع‌رساني مواد شيميايي و سموم راه‌اندازي شد .

گروه شهري : روابط عمومي وزارت بهداشت ، درمان و آموزش پزشكي اعلام كرد : در صدمين سالگرد تولد حضرت امام خميني ( ره ) و آغاز بيست و دومين سال پيروزي شكوهمند انقلاب اسلامي ، مركز اطلاع‌رساني امور بهداشتي مواد شيميايي و سموم در اداره كل بهداشت محيط و حرفه‌اي راه‌اندازي شده است .

اين مركز در راستاي پاسخگويي به سؤالات گوناگون عموم مردم به خصوص كارشناسان بهداشت محيط و حرفه‌اي شاغل در بخش بهداشت و درمان و بخش‌هاي غيردولتي با استفاده از كامپيوتر و اطلاعات ضبط شده در ديسك‌هاي فشرده ، از بيست و دوم بهمن ماه سال جاري شروع به كار خواهد كرد و تلفن 8865774 از ساعت 10 صبح الي 12 ظهر پاسخگوي سؤالات كارشناسان بهداشتي و افراد متخصص است كه به گونه‌اي با مواد شيميايي و سموم سروكار دارند .

بنابراين گزارش همه ساله بين يك تا دو هزار ماده شيميايي جديد به بازارهاي جهان عرضه مي‌شود كه در عرصه‌هاي مختلف از خانه تا كارخانه‌هاي عظيم صنعتي مورد استفاده قرار مي‌گيرد و مقادير معتنابهي نيز در انبارها ذخيره مي‌شود .

عدم اطلاع از نحوه صحيح نگهداري ، استفاده و دفع زائدهاي ناشي از اين مواد و در نتيجه فقدان روش موءثر براي مقابله با اين وقايع پيش بيني نشده احتمال بروز حوادث شيميايي خطرناك را به دنبال خواهد داشت .

وزير پست و تلگراف و تلفن : امكانات اوليه معيشتي بايد در اختيار برجستگان قرار گيرد .

گروه شهري : وزير پست و تلگراف و تلفن گفت : براي توسعه علم در كشور ، بايد امكانات اوليه معيشتي براي يك زندگي آرام ، در اختيار برجستگان كشور قرار گيرد .

دكتر محمد رضا عارف ديروز در جمع برگزيدگان المپيادهاي دانشجويي افزود : بايد استعدادهاي ويژه را شناسايي و ابزار كار و تحقيق اوليه را در اختيار برجستگان جامعه قرار دهيم .