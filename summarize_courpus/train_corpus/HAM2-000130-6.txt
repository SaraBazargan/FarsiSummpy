گزارش شوراي نگهبان درباره بررسي صلاحيت داوطلبان نمايندگي مجلس

از مجموع 6858 كانديدا در سراسر كشور 669 نفر رد صلاحيت شده‌اند .

گروه سياسي : شوراي نگهبان در مرحله بررسي صلاحيت داوطلبان انتخابات مجلس ، صلاحيت 669 تن را تأييد نكرد .

يك مقام آگاه در وزارت كشور در گفتگو با خبرنگار همشهري با اعلام اين خبر اظهار كرد تمام كانديداهاي نيروهاي ملي مذهبي - به جز يك نفر - و نيز برخي از چهره‌هاي جناح چپ از جمله عباس عبدي و هاشم آغاجري رد صلاحيت شده‌اند و شوراي نگهبان نيز صلاحيت آنان را تأييد نكرده است .

به گفته اين مقام آگاه از جمله افراد رد صلاحيت شده مي‌توان به اسامي زير اشاره كرد : حميدرضا جلايي پور ، اعظم طالقاني ، كورش فولادي و يدالله طاهرنژاد ( نمايندگان فعلي مجلس از حوزه‌هاي نهاوند و چالوس ) ، حسين قاضي زاده ( نماينده دور سوم مجلس از حوزه بجنورد ) و اشرف بروجردي ( بنا به بند الف ماده 29 داير بر عدم تسليم به موقع استعفا از سمت دولتي ) .

از سوي ديگر شوراي نگهبان با انتشار اطلاعيه‌اي به افراد رد صلاحيت شده حداكثر سه روز از تاريخ ابلاغ فرصت داد تا شكايت خود را به طور كتبي تحويل اين شورا دهند .

در اطلاعيه شوراي نگهبان آمده است : افرادي كه قبلاً توسط هيأت‌هاي نظارت و اجرايي تأييدشده ولي در اين مرحله به تأييد شوراي نگهبان نرسيده‌اند مي‌توانند از تاريخ ابلاغ ، حداكثر در مدت سه روز ( از نهم تا يازدهم بهمن ماه ) شكايت خود را كتباً به شوراي نگهبان تحويل دهند . در اين اطلاعيه آمده است : از تعداد شش هزار و 858 نفر كه براي نامزدي نمايندگي مجلس ششم ثبت نام كردند ، 407 نفر توسط هيئت‌هاي اجرايي و 355 نفر توسط هيئت‌هاي نظارت رد صلاحيت شده‌اند .

اين اطلاعيه مي‌افزايد : شوراي نگهبان در بررسي خود از مجموع افراد رد صلاحيت شده توسط هيأت‌هاي اجرايي و نظارت ، صلاحيت 192 نفر را تأييد و صلاحيت 99 نفر از تاييدشدگان قبلي را رد صلاحيت كرد كه اين رقم معادل يك و نيم درصد كل داوطلبان است .

در اطلاعيه شوراي نگهبان آمده است : نگاهي به آمار افراد تأييد و ردشده نشان مي‌دهد كه شوراي نگهبان نهايت سعي و تلاش خود را كرده است تا كسي بي‌جهت و بدون سند و دليل قانوني رد صلاحيت نشود كه خوشبختانه اين نكته مورد توجه افراد اهل نظر و منصف نيز واقع شده است .

شوراي نگهبان در اين اطلاعيه تأكيد كرد : صلاحيت حدود 25 درصد به دليل وابستگي به گروه‌هاي غيرقانوني ، حدود 15 درصد به دليل نداشتن مدرك تحصيلي ، حدود 20 درصد به دليل سوءشهرت و اشتهار به فساد ، حدود 13 درصد به دليل وابستگي به رژيم گذشته و حدود 10 درصد محكومين محاكم صالحه و معتادان به مواد مخدر و موارد مشابه و حدود 17 درصد به دليل عدم التزام عملي به اسلام و جمهوري اسلامي و قانون اساسي مورد تأييد هيئت‌هاي اجرايي و نظارت و يا شوراي نگهبان قرار نگرفته است .

اين اطلاعيه اشاره مي‌كند كه ملاك رد صلاحيت‌ها در شوراي نگهبان قوانين و مقررات مصوب مراجع قانوني و اسناد و مدارك معتبر و نيز نتايج استعلام ازمراجع صالحه بوده است .

اعلام نظر وزارت كشور در پي صدور اطلاعيه شوراي نگهبان در خصوص اعلام رد صلاحيت شماري از كانديداهاي انتخابات مجلس ، ذاكر مدير كل انتخابات كشور در گفتگو با ايرنا اظهار كرد :

رد صلاحيت 210 نفر از داوطلبان ، يعني حدود سي درصد كل رد صلاحيت‌شدگان ، به بند 3 ماده 30 قانون انتخابات يعني وابستگي به يا هواداري از گروه‌هاي غير قانوني استناد شده است در حالي كه در پرونده اكثر آنان نه تنها هيچ سند و مدركي دال بر تأييد اين موضوع وجود ندارد ، بلكه وزارت اطلاعات و دادستاني كل انقلاب به‌عنوان مراجع اصلي اعلام نظريه در اين زمينه در مورد اكثر آنان اعلام كرده‌اند اين افراد فاقد سابقه سوءمي‌باشند .

علاوه بر اين علت رد بيش از بيست درصد اين افراد عدم اعتقاد و التزام عملي به اسلام و نظام مقدس جمهوري اسلامي وفاداري به قانون اساسي و اصل مترقي ولايت مطلقه فقيه استناد شده است حال آن كه 21 نفر از آنان صراحتاً در فرم ثبت نام خود به قانون اساسي ولايت مطلقه فقيه ابراز وفاداري كرده‌اند . مدير كل انتخابات كشور در پاسخ به سؤالي در مورد داوطلبان رد صلاحيت شده در شوراي نگهبان گفت : از ميان 82 داوطلبي كه صلاحيت شان در هيئت‌هاي اجرايي و نظارت تأييد ، اما در شوراي نگهبان رد صلاحيت شدند 32 نفر به دليل وابستگي به يا هواداري از گروه‌هاي غير قانوني ، 28 نفر به دليل عدم اعتقاد و التزام عملي به اسلام و نظام جمهوري اسلامي يا عدم ابراز وفاداري به قانون اساسي و ولايت فقيه رد صلاحيت شده‌اند و در رد صلاحيت 22 نفر از اين داوطلبان به سوءشهرت آنان در منطقه استناد شده است ، امري كه مورد تأييد هيئت‌هاي اجرايي كه متشكل از معتمدان مردم مي‌باشد ، نيست و نيز هيئت‌هاي نظارت استان يا هيئت مركزي نظارت نيز متذكر اين معنا نشده‌اند .

علاوه بر اين مراجع قانوني در اين زمينه گزارش منفي ارسال نكرده‌اند البته بعضي از اين افراد به دلايل ديگري نيز رد صلاحيت شده‌اند كه جزئيات امر متعاقباً به اطلاع مردم شريف خواهد رسيد