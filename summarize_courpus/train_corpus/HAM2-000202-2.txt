آشنايي با آسمان زمستان

در شب‌هاي سرد و پرسوز زمستان ، ستارگان پرشمار صورت فلكي جبار ، شكارچي سماوي ، آسمان ما را زينت مي‌بخشند .

اين تجمع پرشكوه ستارگان در تمام شب برفراز افق جنوبي مي‌درخشد .

جبار يكي از بزرگ‌ترين صورت‌هاي فلكي سراسر آسمان است و يكبار مشاهده آن كافي است تا هرگز از ياد نرود .

بررسي زيبايي‌هاي نفس‌گير آسمان شب زمستان را با اين صورت فلكي آغاز مي‌كنيم .

جبار ، هفت ستاره درخشان دارد كه دوتاي آنها يعني رجل و ابط الجوزا از جمله درخشان‌ترين ستارگان آسمانند .

اما اين دو بسيار با يكديگر متفاوتند .

اولي غول پيكري سفيد - آبي از / قدر 2 . + است كه 33 برابر خورشيد قطر دارد و 13000 برابر از آن درخشان‌تر است و اگر به جاي خورشيد قرار مي‌گرفت در يك آن ، تمام عرصه حيات آلي زمين را برشته مي‌كرد .

خوشبختانه رجل از ما بسيار دور است ( 1400 سال نوري ) و به همين سبب جز كورسويي از آن به چشم ما نمي‌رسد .

ابط الجوزا در مقايسه حتي از اين هم بزرگ‌تر است .

اين غول پيكر نارنجي چنان بزرگ است كه اگر به جاي خورشيد قرار مي‌گرفت ، تمام سيارات را تا زمين ، و از جمله خود زمين را به آساني مي بلعيد و با آن كه از رجل بسيار خنك‌تر است ، اما هنوز دماي سطحي آن به 2800 درجه سانتيگراد مي‌رسد .

ابط الجوزا همانند قلبي تپنده ضربان دارد و مي‌تپد ، يعني درخشندگي ، دما و قطر آن با هر تپش كم و زياد مي‌شود !

تپش‌هاي ابط الجوزا نيمه منظم است و به همين سبب ستاره‌هاي شبيه به آن را متغيرهاي نيمه منظم مي‌نامند .

در جهان اختران ، رجل و ابط الجوزا در دو قطب متفاوت جاي مي‌گيرند .

اولي ستاره‌اي نوزاد است كه با اسراف كاري سوخت هسته‌اي خود را حريصانه مي‌بلعد و دومي اختري كهنسال است كه در مراحل آخر حيات ، گويي نفس‌هايش به شماره افتاده‌اند و از گرما و خروش جواني جز شبحي در آن باقي نيست .

ميان رجل و ابط الجوزا ، رديفي از 3 ستاره ديده مي‌شوند كه كمربند شكارچي سماوي را مي‌سازند .

نقشه‌هاي اختري كهن نشان مي‌دهند كه خنجري از كمربند جبار آويخته است .

ستاره‌هاي خنجر كم نورند .

در ستاره مياني خنجر دقت كنيد ! لكه‌اي مه‌آلود و سفيد رنگ مي‌بينيد كه در واقع ابري سترگ از گاز هيدروژن تابناك است و توسط خوشه متراكمي از ستاره‌هاي نوزاد مي‌درخشد .

اين جا در واقع زايشگاه اختران است و حتي هم اكنون هم ستاره‌هاي تازه‌اي در اين بخش از آسمان در حال تولدند .