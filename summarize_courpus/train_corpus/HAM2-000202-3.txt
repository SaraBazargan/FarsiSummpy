آلبرايت : بي‌دقتي نيروهاي روس ، وضعيت زجرآوري در چچن ايجاد كرده است .

مادلين آلبرايت وزير امور خارجه آمريكا با انتقاد از سياست‌هاي نظامي روسيه در قفقازشمالي اعلام كرد كه عمليات نيروهاي روسيه در چچن به دليل نداشتن دقت لازم ، موقعيت زجر آوري را براي اهالي غير نظامي اين سرزمين ايجاد كرده است .

وي روز دوشنبه اين سخنان را در مسكو در يك مصاحبه مطبوعاتي مشترك باهمتاي روس خود ، ايگورايوانف ، به زبان آورد .

آلبرايت گفت : عمليات نظامي ، يگانه راه حل براي مسئله تروريسم نيست و مي‌توان براي حل اين مشكل از راه‌هاي سياسي نيز سود برد .

وي گفت : حل مسئله چچن را بايد از راه گفت و گوهاي سياسي جست و جو ودنبال كرد .

آلبرايت با تأييد اختلاف نظر واشنگتن و مسكو در مورد حل مسائل قفقازشمالي گفت : مسكو تاوان گزافي را در مقياس بين‌المللي در مورد مناقشه چچن مي‌پردازد و با عمليات نظامي در چچن حيثيت خود را لكه دار كرده است .

به گفته آلبرايت با ادامه اين شرايط مسكو خود را در جهان منزوي خواهد ساخت و اين به ضرر روسيه خواهد بود .

وي گفت كه واشنگتن خواستار برقراري تماس‌هاي مستمر در سطوح مختلف باروسيه است و بيل كلينتون آماده است با ولاديمير پوتين ملاقات و گفت و گو كند .

آلبرايت گفت كه طي ملاقات چند ساعته كه روز دوشنبه با همتاي روس خود داشت طيف گسترده‌اي از موضوعات و مسائل دوجانبه و بين‌المللي مورد بحث و مذاكره قرار گرفته است .

وي گفت در اين ملاقات درباره كاهش و كنترل سلاح‌هاي كشتار جمعي تصويبنشدن قرارداد استارت 2 در مجلس نمايندگان روسيه ، دوماً ، لزوم تعديلات در قرارداد پدافند موشكي ضد موشك بالستيك ابي ام و نيز مباحثي ديگرگفت و گو شد .

وي تصريح كرد كه در مواردي از جمله در مورد قرارداد ابي .

ام همچنان اختلاف نظر بين دو كشور وجود دارد و نمي‌توان از اين مذاكرات انتظار معجزه داشت كه تمامي اختلاف سليقه‌ها را بر طرف كند .

ايگور ايوانف وزير خارجه روسيه نيز در اين مصاحبه گفت : از جمله مباحث منطقه‌اي كه در آن مذاكرات به بحث گذاشته شد ، مسائل مربوط به خليج فارس ، افغانستان و همچنين بالكان و قفقازبود .

ايوانف در مورد انتقادهاي آلبرايت از سياست‌هاي روسيه در مورد حوادث قفقاز شمالي گفت : همه كشورها و سازمان‌هاي بين‌المللي با پديده تروريسم مخالفند و روسيه نيز در همين راستا با تروريسم در قفقاز شمالي مبارزه مي‌كند .

وي گفت : تروريسم در قفقاز شمالي نه تنها عليه روسيه بلكه عليه همه جهان است .

ايوانف گفت : نمي‌توان براي مبارزه با انواع عمليات ترور ، يك نوع مبارزه را پيشنهاد كرد و عملياتي كه روسيه در قفقاز شمالي اجرا مي‌كند ، در خور تروريسمي است كه در آنجا جريان دارد .

وي گفت : روسيه در تمام موارد خواستار تماس آزادانه با كشورهاي جهان و سازمان‌هاي بين‌المللي است و در همين راستا و براي دريافت واقعيت‌هاي موجود در قفقاز شمالي ، بارها نمايندگان سازمان كنفرانس اسلامي و نمايندگاني از كشورهاي عرب به روسيه سفركرده‌اند و از نزديك با مواضع مسكو آشنا شده‌اند .

ايوانف تصريح كرد كه ما عمليات در چچن را جنگ عليه مسلمانان يا قوم خاص نمي‌دانيم .

بلكه اين عمليات صرفاً مبارزه با تروريسم را دنبال مي‌كند .

ايوانف گفت : اين عمليات به انزواي روسيه نيانجاميده و نخواهد انجاميد .