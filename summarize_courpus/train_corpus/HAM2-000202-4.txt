شهرداري تهران در مورد استفاده از امكانات تبليغاتي انتخابات براي هيچ حزب و گروهي ترجيح و تقدم قائل نيست .

بوستان باغ تهران اينجا تا سه سال پيش محل استقرار پادگان ايرانشهر بود .

گروه شهري : شهرداري تهران براي هيچ حزب و گروهي در استفاده از امكانات و خدمات شهري از جمله در اختيار گذاردن امكانات تبليغات شهري ششمين دوره انتخابات مجلس شوراي اسلامي ترجيح و تقدم قائل نيست و در اين زمينه كاملاً بي‌طرف خواهد ماند .

به گزارش اداره كل روابط عمومي و بين‌الملل شهرداري تهران مهندس مرتضي الويري در برنامه زنده راديويي جنگ صبحگاهي كه از شبكه تهران پخش مي‌شد ، ضمن بيان اين مطلب اظهار داشت : به دنبال تصويب ضوابط تبليغات شهري در انتخابات از سوي شوراي اسلامي شهر تهران انتظار مي‌رود مشكل نصب بدون حساب و كتاب اوراق تبليغاتي و پوسترهاي انتخاباتي به در و ديوار شهر حل شود .

شهردار تهران با بيان اين مهم كه هم اينك 1500 پانل تبليغاتي جهت انتخابات مجلس در سطح شهر تهران وجود دارد و علاوه بر اين 4000 جايگاه چوبي ديگر نيز هم اينك از سوي شهرداري تهران در حال آماده شدن مي‌باشد ، تصريح كرد : نامزدهاي انتخابات فقط مجاز به تبليغ در محل‌هايي كه شهرداري تهران تعيين نموده ، مي‌باشند و به موجب قانون اين سازمان كليه تبليغاتي را كه خارج از محل‌هاي مجاز نصب شوند ، امحا كرده و هزينه آن را از نامزد متخلف دريافت مي‌كند .

مهندس الويري در خصوص انتقال پادگان‌هاي نظامي به خارج از شهر اظهار داشت : در اين مورد خوشبختانه مذاكرات شهرداري تهران با ارتش جمهوري اسلامي ايران به خوبي پيش مي‌رود و در مورد پادگان قلعه مرغي اين مذاكرات به مرحله نهايي و قطعي رسيده و توافق نامه مربوطه به منظور امضاي فرماندهي كل ارتش و اين جانب آماده شده است وي افزود : در محل اين پادگان بزرگ‌ترين بوستان شهر تهران و فضاهاي متعدد تفريحي و ورزشي احداث خواهد شد و اميدواريم ساير پادگان‌ها كه يك دهم از وسعت كل شهر تهران را شامل مي‌شوند نيز به منظور تبديل آن‌ها به بوستان‌هاي شهري و مراكز ورزشي و تفريحي به تدريج در دستور كار شهرداري تهران قرار گيرند .

شهردار تهران با اشاره به اين كه مصوبه قانوني در خصوص انتقال پادگان‌هاي نظامي از داخل شهرها مربوط به برنامه نخست توسعه مي‌باشد ، تصريح نمود : اين مصوبه قانوني به علت اختلافاتي تاكنون انجام نشده است كه خوشبختانه با ديد مثبت و نگرش خوب فرماندهي ارتش كار عظيم خروج پادگان‌ها از شهر تهران با مفاهمه دو طرف در حال پيشرفت است .

مهندس الويري در مورد خروج توقف گاه ها و پايانه‌هاي شركت واحد از شهر تهران نيز اعلام كرد : پايانه شمال شرق تهران واقع در نارمك تا هشت ماه ديگر به خارج از شهر منتقل خواهد شد .

وي در ارتباط با برنامه‌هاي شهرداري تهران به منظور ساماندهي حمل و نقل عمومي نيز افزود : زمان بندي خطوط اتوبوس راني شركت واحد با هدف جلوگيري از معطلي شهروندان از جمله طرح‌هاي اين سازمان مي‌باشد .

شهردار تهران با بيان اين مهم كه 62 طرح بزرگ در سال آينده از سوي شهرداري تهران به اتمام خواهد رسيد ، اظهار داشت : از جمله اين طرح‌ها مي‌توان به بهره برداري از چند بوستان بزرگ و نيز چند بزرگ راه اساسي و پر هزينه اشاره نمود .

وي توسعه فضاي سبز براي شهري بزرگ مانند شهر تهران را يك ضرورت دانست و با بيان اين كه طي ده سال اخير فضاي سبز اين شهر توسعه بسياري پيدا كرده است ، تصريح نمود : هم اينك 1800 هكتار از اراضي اطراف شهر تهران در حال تبديل به فضاي سبز است و با توجه به هماهنگي‌هاي به عمل آمده با وزارت آموزش و پرورش به منظور توسعه و تعميم بوستان‌هاي شهري از نيروي عظيم دانش‌آموزان در جهت درخت كاري زمين‌هاي فوق و آبياري آن‌ها استفاده مي‌شود .

شهردار تهران با اشاره به اين كه شهرداري تهران به طور جدي درصدد گسترش فضاي سبز شهر تهران مي‌باشد ، اعلام كرد : از جمله اقدامات انجام شده در اين رابطه ، آغاز عمليات تبديل محل سابق ميدان ميوه شوش به يك بوستان محلي مي‌باشد .