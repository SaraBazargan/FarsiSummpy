خلاقيت و حمايت

سياست‌هاي حمايتي تئاتر با نگاهي به دو نمايش اجرا شده در جشنواره هجدهم فجر

برپايي جشنواره تئاتر هجدهم انگيزه‌اي شد تا نويسنده كه خود از چهره‌هاي شناخته شده تئاتر كشور و كتابي با عنوان مديريت و توسعه در تئاتر ايران را نيز انتشار داده است .

به نقد سياست‌هاي حمايتي در تئاتر بپردازد ، اين نوشته با مبنا قراردادن كار يك گروه غيرحمايتي ( گروه آيين با دو نمايش همراه گلاب پاش و عيار اثر داود دانشور و يك گروه حمايتي ( نمايش زينب ( س ) اثر دكتر محمود عزيزي ) كه در روزهاي گذشته در سالن سايه وتالار وحدت به نمايش درآمدند ، نگاشته شده است كه توجه شما خوانندگان را به آن جلب مي‌كنيم .

بحث حمايت از هنرمندان تئاتري در دو سه سال اخير ، بيشتر به گوش مي‌رسد و به امري مرسوم تبديل شده است .

در چنين وضعيتي مديران فرهنگي - هنري سعي مي‌كنند فضا را براي چنين رويكردي تمهيد و تدارك كنند كه خود ، منطقي پذيرفتني است ، اما جاي اين پرسش هست كه آيا نهادهاي فرهنگي ، هنري ما در آن مرتبت قرار دارند كه بتوانند سرمايه‌ها و بودجه تخصيصي را متناسب و به شكلي عادلانه تقسيم كنند .

اگر بخواهيم منصفانه قضاوت كنيم ، تا چنين منزلگاهي ، راهي بس طولاني باقي است و رسيدن به چنين مقصودي تمرين و تلاش بيشتري مي‌طلبد تا جايگاه حمايت با خلاقيت هنري ممزوج و در آميخته و صحيح از سقيم بازشناخته گردد و حمايت از هر اثر هنري بر بنياد خلاقيت و خرد آن اثر مورد توجه قرار گيرد .

با چنين نگاهي ، بدون آن كه قصد تخريب يا خداي ناخواسته تخطئه فرد يا گروهي در ميان باشد ، مقصود اصلي اين نوشته نقد تفكر نادرست و ناصواب حمايتي است ، تفكري كه در شناخت افرادوگروههاي حمايت شونده راه خطا مي‌پيمايد ، هنگامي كه هدف بر مبناي حضور چهره‌ها و نه آثار هنري قرار مي‌گيرد ، عاقبت آن مي‌شود كه هنرمندي با گذشته و كارنامه‌اي در خور اعتنا ، بنا به هر دليلي قصد مي‌كند در مدت يك هفته ( يا مدتي كوتاه ) يك اثر هنري را آن هم در جشنواره‌اي كه مديران آن مدعي جهاني و بين‌المللي بودنش هستند ، بر روي صحنه برد .

آيا اين گونه عملكرد از فقدان يك سياست و ديدگاه كارشناسانه حكايت نمي‌كند ؟

مس ءولان محترم اين حوزه از هنر بدانند كه جامعه هنري ، قاضي كار آنان است و برنمي‌تابند كه حمايتهايي اين گونه صورت گيرد كه در نهايت موجد يك جريان غلط شود .

جوان شهرستاني با اين ديد كه خالق اين اثر يك استاد صاحب نام است از آن الگوبرداري و در آثار خود نيز آن را لحاظ مي‌كند .

لذا سياست نادرست تبعاتي همانند تخريب گذشته يك هنرمند و ايجاد زمينه غلط براي جوانان را سبب مي‌شود و چه كسي بايد پاسخگوي اين گونه تصميمات باشد كه در عرصه هنر اين مرز و بوم رخ مي‌دهد ؟

اگر قصد ، حمايت است ، بايد بدانيم چگونه و با چه استراتژي وارد اين وادي شويم .

نيز بايد دريابيم كه بدون هدف و دورنما نمي‌توان اذهان و ايده آلهاي فرهنگ بشري را به كار گرفت .

بر چنين بنيادي مدير فرهنگي ، وظيفه‌اي حياتي و اخلاقي بر دوش دارد و بايد بداند با اختصاص بودجه صرف نمي‌تواند جرياني واقعي و مانا ايجاد كند ، درحالي‌كه مي‌توان اصل بودجه را در اختيار گروه‌هاي خلاق نهاد تا از كنار آن چند اثر شاخص و چندين هنرمند خلاق سربركشند .

دو نمايش گلاب پاش و عيار اثر داود دانشور و زينب ( س ) اثر دكتر محمود عزيزي را مي‌توان به عنوان نمونه‌اي از دو گونه تئاتر خلاقه و تئاتر حمايتي ( با سمت و سوي نادرست ) به بررسي نشست .

كار دانشور با كمترين بودجه و توجه ، در سالني كوچك سالن سايه اما با محتواي مطلوب هنري و براساس آگاهي و خرد نويسنده ، كارگردان و گروه بر روي صحنه مي‌رود ، تماشاگر در كنار ضعف‌هاي طبيعي اثر ، از هدفمندي آن احساس غرور مي‌كند ، اما در سوي ديگر ، اثري حمايتي قرار دارد كه در سالني مجلل ( تالار وحدت ) به روي صحنه مي‌رود .

بديهي است كه مديران و تصميم‌گيران ، بر اين نكته وقوف دارند كه در زماني كوتاه نمي‌توان يك اثر هنري ، آن هم با محوريت ارزش‌ها و باورمردم خلق كرد و اگر چنين چيزي عملي گردد ، نتيجه مي‌شود اثري اشتلم گونه ، بي‌قواره و بدون لحاظ اصول و قواعد ، اعتقادي ، دراماتيكي و صحنه‌اي ، كه هيچ گونه توجيه علمي ، هنري و معنوي در اتخاذ چنين تصميمي مترتب نيست .

البته اين گونه روزمره‌گي ، همه گاه بوده ، اما باموضوعاتي خاص و نه با چنين موضوعي حساس و گسترده كه مشكلات آن در درجه نخست دامن مديران وخالقان اثر را خواهد گرفت .

متأسفانه ما هيچگاه نتوانستيم در خلق يك اثر هنري جايگاه خلاقيت و حمايت را روشن نماييم و اين از بلايايي است كه به ضرورت زايش ، تحول و تكامل كه خود پروسه‌اي طولاني دارد نمي‌انديشد و صرفاً تصوري از هنر دارد كه مي‌تواند در كوتاه‌ترين زمان ، بهره خود را بدهد