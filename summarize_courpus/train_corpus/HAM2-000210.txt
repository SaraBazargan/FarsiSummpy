سينماگران رودررو با منتقدان

گزارشي از جلسه نقد و بررسي فيلم‌هاي ميكس ، چشم‌هايش و نيمه گمشده

داريوش مهرجويي كارگردان فيلم ميكس در جلسه نقد و بررسي اين فيلم گفت : به دليل نبود تمايل سرمايه گذاري در بخش فيلم‌سازي 90 درصد فيلم‌هايي كه در طول سال ساخته مي‌شود ، درآمدزا نيستند .

اين كارگردان سينما اظهارداشت : نبود يك سياست مدون و پايين بودن قيمت بليت باعث شده كه در اين بخش سرمايه گذاري لازم انجام نگيرد .

مهرجويي گفت : به رغم اين مشكلات خوشبختانه ، توانسته‌ايم در دنيا در يك جاي استثنايي قرار و جلوي تجارت فيلم‌هاي خارجي به ايران را بگيريم .

كارگردان فيلم ميكس در خصوص نگرش خود به اين فيلم گفت : برداشت و نگرش من از اين داستان مربوط مي‌شد به دست‌اندركاران فيلم‌سازي و من فكر مي كنم نبايستي به قضايا خيلي صنفي نگاه كنيم و در اينگونه مسائل بايد ديدمان بازباشد .

مهرجويي افزود : اميدوارم با سعه صدر و بلوغ بيشتري به اين مسائل نگاه كنيم .

وي در خصوص نقد فيلم‌هايش اظهار داشت : در دو دهه گذشته نقدها ازرشد بسيار بالايي برخوردار بوده كه از نقاط مثبت كار دست‌اندركاران سينما مي‌باشد .

وي افزود : ما الان چند مجله معتبر سينمايي داريم كه در سطح بسيار بالايي نقد مي‌كنند و به نظر من نقدهايي كه از فيلم مي‌شود باعث افزايش اطلاعات كارگردان مي‌شود .

خسرو شكيبايي بازيگر فيلم ميكس نيز گفت : بازي در فيلم يكس و كار در كنار كارگرداني چون آقاي مهرجويي تجربه تازه‌اي را برايم به دنبال داشت .

شكيبايي درخصوص نگاه منتقدانه اين فيلم اظهار داشت : اين يك شاخصه بارز فيلم و مهم‌ترين مطلب بوده كه بر روي آن فكر شده است .

وي در خصوص نقد فيلم‌ها توسط منتقدين ومجلات گفت : من فكر مي‌كنم سينماي بيست ويك ساله ايران در مسير رشد و تعالي خود قرار گرفته و علتش هم همين انتقادهاي سازنده و تماشگران فهيم هستند .

شكيبابي درخصوص جمع بندي خود از فيلم ميكس اظهار داشت ، من شخصاً عاشقانه به اينگونه فيلم‌ها نگاه مي‌كنم .

درباره فيلم فيلم ميكس داستان منسجم و محكمي ندارد جز اينكه آخرين مراحل باند سازي و ادغام صداهاي فيلم را با هدف رسيدن به جشنواره فيلم فجرنشان مي‌دهد .

صرف نظر از اينكه فيلم ميكس گيرايي لازم را براي جذب تماشاگرندارد و به طرح مستند گونه‌اي شبيه است كه گاه در ورطه گزارشي ساده سقوط مي‌كند اما نقاط قوت وقدرتي دارد كه همانا در انعكاس مشكلات و موانع فيلم‌سازي نهفته است كه در شرايط حاضر در كشور وجود دارد .

كارگردان با توجه به تسلط كاملش به اين حرفه به راحتي و تاحدي به صورت طنز ، مشكلاتي نظير نارسايي و كهنگي تجهيزات فني و ابزار كار ، سرمايه گذاري اصولي نكردن ، مشكلات اخلاقي ، مقررات نارساي مميزي و وضع تماشاگر و غيره را در فيلم ميكس منعكس كرده است .

لحظاتي از فيلم سرشار از انتقادهاي گزنده و در عين حال فراگيراست .

براي مثال از مصاديق فساد اخلاقي مصرف مواد مخدر است كه در صحنه‌اي از اين فيلم ، مهرجويي به بهانه ضبط صدايي خاص ، توهم مصرف مواد مخدر توسط بعضي عوامل را با استفاده از يك ميزانسن حساب شده نشان مي‌دهد .

در صحنه‌اي ديگر ، يك بازيگر زن ، كارگردان را مورد شماتت قرار مي دهدكه چرا از صداقت او سوءاستفاده كرده و نماهاي نزديك چهره‌اش رادرفيلم حذف كرده است ، در اين حال مي‌گريد اما به محض تعريف و تمجيدپسر بچه آبدارچي از او به وجد مي‌آيد .

در صحنه ديگري از فيلم مسئول تداركات براي صبحانه گروه كله پاچه خريده است و در حال شمارش آن است اين صحنه گواينكه باطنزي كه به همراه دارد ، لبخند بر لبان تماشاگر مي‌نشاند اما اشاره‌اي است به مراحل و اجزاء سازنده يك فيلم كه تا وقتي در تركيبي هماهنگ وموزون قرار نگيرند ، هيچ فيلمي ساخته نمي‌شود .