آيا امواج فرستنده‌هاي تلويزيون‌هاي كابلي ايمني پرواز را تهديد مي‌كند ؟

يك نهاد نظارتي وابسته به وزارت اقتصاد آلمان پيشنهاد كرده است از مجموع 33 شبكه تلويزيوني كابلي خصوصي داراي فرستنده‌هاي آنالوگ ، 28 شبكه تعطيل شود .

مسئولان اين نهاد معتقدند امواج دستگاه‌هاي فرستنده تلويزيون كابلي ارتباط مراكز كنترل زميني را با هواپيماها ، ارتباطات داخلي نيروهاي پليس و حتي ارتباطات تلفن‌هاي سيار را مختل مي‌كند .

آنان هشدار مي‌دهند اين اختلال به قدري شديد است كه حتي مي‌تواند ايمني پروازهاي هواپيماها را تهديد كند .

نمايندگان شبكه‌هاي تلويزيوني كابلي ، بازرسان دولت فدرال و حتي مسئولان شركت مخابرات آلمان با مسئولان نهاد ياد شده كه تعطيلي شبكه‌هاي كابلي را براي حفظ ايمني مسافرت‌هاي هوايي ضروري مي‌دانند ، اختلاف نظر شديد دارند .

در صورت اعمال اين پيشنهاد ، سه شبكه تلويزيوني اصلي يعني آرتي ال ، سات يك و پروزيبن از بينندگان بي‌شمار و درآمد آگهي زياد محروم مي‌شوند . تنها دو شبكه تلويزيون كابلي دولتي يعني‌اي اردي و زي دي اف كه از مصونيت برخوردارهستند ، از تغييرات احتمالي در امان هستند .

نهاد نظارت ياد شده كه از حمايت وزارت ترابري نيز برخوردار است ، مي‌گويد نقص فني در شبكه‌هاي كابلي ممكن است سبب نفوذ امواج تلويزيوني به بيرون و تأثير آن بر ارتباطات اطراف شود . سال گذشته ، دولت فدرال آلمان اعلام كرد پنج شبكه تلويزيون كابلي تدريجاً تعطيل مي‌شود ، اما تا به حال تصميمي در اين زمينه اتخاذ نشده است .

در حال حاضر در آلمان 18 ميليون نفر مشترك 45 شبكه تلويزيون كابلي هستند .

از اين تعداد 30 شبكه با تلويزيون‌هاي عادي و بقيه با دستگاه رمزگشا قابل دريافت است .

در عين حال ، گردانندگان اين قبيل كانال‌ها با اذعان به وجود اين مشكل ، خواهان دوران گذار آرامي شده‌اند كه در طي آن از تأسيسات فرستنده آنها به طور منظم بازرسي به عمل آيد و هر جا كه احتمال تأثيرگذاري امواج وجود داشته باشد ، تأسيسات تعمير يا تعطيل شود . هزينه چنين كاري به حدود 5 / 7 ميليون دلار بالغ مي‌شود كه منبع تأمين آن مشخص نيست .

ظاهراً نهادنظارتي ياد شده با اعمال تدريجي اين تغييرات مخالف و معتقد است هرجا كه جان انسان در معرض خطر است ، بايد سريعاً نسبت به رفع عامل خطر اقدام شود .

براي حل اختلافات ، دولت فدرال آلمان رايزنيهايي را با طرف‌هاي ذينفع در اين دعوا آغاز كرده است ، از جمله با اتحاديه ايستگاه‌هاي تلويزيوني و مخابراتي خصوصي ، اتحاديه گردانندگان تلويزيون‌هاي كابلي خصوصي و وزارتخانه‌هاي اقتصاد و ترابري . مقامات دولتي در حال تدوين طرح اختصاص طول موج جديد هستند كه از سال ديگر به اجرا درمي‌آيد .

اتحاديه ايستگاه‌هاي تلويزيوني و مخابراتي خصوصي مدعي است كه فعاليت شبكه‌هاي كابلي خطري را متوجه پروازها نمي‌كند .

سخنگوي اتحاديه گفت : از ميان حدود 000 / 750 نشست و برخاستي كه ساليانه در فرودگاه بين‌المللي فرانكفورت انجام مي‌شود ، در حدود 30 درصد آنها اختلال در ارتباطات راديويي پيش مي‌آيد .

نماينده وزارت اقتصاد معتقد است رقم 28 كانال ، غير عقلاني است و نهايتاً و آن هم در برخي نقاط ، شايد تعطيلي 8 شبكه كابلي ضروري باشد .

اتحاديه‌هاي خلبانها نيز وجود اختلال را تأييد كرده است ، اما خاطرنشان مي‌كند اين قبيل اختلالات تأثيري بر ايمني پرواز نداشته است .