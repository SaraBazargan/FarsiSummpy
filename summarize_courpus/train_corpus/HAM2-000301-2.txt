رئيس كل بيمه مركزي : صنعت بيمه كشور آماده صدور بيمه نامه اعتباري براي نوسازي شبكه حمل و نقل جاده‌اي كشور است .

گروه اقتصادي : كميته ساماندهي حمل‌ونقل با عضويت نمايندگان گمرك ، سازمان حمل و نقل و پايانه ها ، بنادر و كشتيراني و راه آهن كه براي بررسي مشكلات ترانزيت كالا از كشور تشكيل شده است طي دو سال گذشته اقدامات موءثري انجام داده است .

مهندس خوانساري رئيس سازمان حمل و نقل و پايانه‌هاي كشور ديروز در روز پاياني نخستين همايش حمل و نقل بين‌المللي در تهران با اعلام اين خبر افزود ، بسياري از مسائل و مشكلات حل شده است ولي نمي‌توان انتظار داشت كه ديگر مانعي نباشد چرا كه بخش مهمي از مشكلات ريشه فرهنگي و اجتماعي دارد كه رفع آن به زمان بيشتري نياز دارد .

وي با اشاره به سياست تنش‌زدايي با كشورهاي جهان بويژه كشورهاي همجوار گفت : سياست تنش‌زدايي دولت موجب شد كه كميته توجه ويژه‌اي به اين امر داشته باشد و تلاش كند كه مناسبات در زمينه حمل و نقل با كشورهاي واقع در مسيرعبور كالا ( ترانزيت ) بهبود يابد .

وي با اشاره به اجلاس سه‌جانبه ، ايران ، هند و روسيه براي ايجاد مسير ويژه ترانزيت كالا گفت : نخستين محموله ها ماه گذشته از هندوستان و از طريق بندرعباس و جاده‌هاي ايران به روسيه ارسال شد .

وي تأكيد كرد كه تنش‌زدايي در سياست خارجي و مقررات‌زدايي در اقتصاد داخلي زمينه مناسب و مساعدي براي بخش حمل و نقل فراهم كرده است .

خوانساري اظهار اميدواري كرد كه با هماهنگي و همكاري بيشتر ميان بخش خصوصي و بخش دولتي از اين بستر مناسب نهايت بهره برداري به نفع اقتصاد كشور انجام شود .

وي با اشاره بر اينكه سازمان حمل و نقل و پايانه‌هاي كشور آمادگي هرگونه همكاري در زمينه نوسازي ناوگان حمل و نقل كشور را با بخش خصوصي دارد ، بر ضرورت بهره برداري از شبكه اينترنت و فن‌آوري‌هاي جديد براي معرفي خدمات شركت‌ها و ويژگي‌هاي مسير عبور بار و مسافر از ايران تأكيد كرد .

به گزارش خبرنگار ما در ادامه اين سمينار دكتر عبدالناصر همتي رئيس كل بيمه مركزي ايران با تأكيد بر اهميت نقش حمل و نقل بين‌المللي در توسعه اقتصادي كشور گفت : طبق آمارهاي بين‌المللي در سال 1375 حجم تجارت آسيا حدود 1583 ميليارد دلار بوده است كه از اين مبلغ حدود 11 ميليارد دلار مربوط به هزينه حمل و نقل بوده است .

وي تأكيد كرد كه نبايد انتظار داشت كه در جريان حمل يك چنين حجم كالايي ، هيچ‌گونه حادثه‌اي رخ ندهد ، آتش‌سوزي ، غرق كشتي ، واژگون شدن وسيله حمل و خسارت ديدن كالا و ده‌ها خطر ديگر رخ ندهد و در چنين شرايطي انواع مختلف خدمات بيمه‌اي مي‌تواند به شبكه حمل و نقل كمك كند .

وي با اشاره به تحولي كه در صنعت بيمه كشور رخ داده است ، گفت : پوشش‌هاي بيمه‌اي در صنعت حمل و نقل از تنوع بسيار بالايي برخوردار شده است و اين امر راهكارهاي مناسبي براي حل مشكلات ترانزيت كالا و حمل و نقل بين‌المللي كشور فراهم كرده است .

رئيس كل بيمه مركزي همچنين با اشاره به اهميت نوسازي ناوگان حمل و نقل جاده‌اي تأكيد كرد كه شركت‌هاي حمل و نقل براي خريد خودروهاي جديد قطعاً نياز به اعتبار مالي دارند و در صورتي كه اين اقدام به صورت هماهنگ و به صورت يك قرارداد يكجا انجام شود و در بر گيرنده همه اعتبار گيرندگان شود صنعت بيمه ايران مي‌تواند بيمه نامه اعتباري لازم را به عنوان ، تأمين لازم براي وام دهنده صادر كند .