كشك ؛ مصرف فراوان ، آلودگي زياد

كشك يكي از فراورده‌هاي لبني باارزش زياد غذايي است كه جايگاه ويژه‌اي در ميان انواع غذاهاي سنتي و ملي ايران دارد .

در تهيه بسياري از خوراكي ها ، كشك نقش اصلي را داشته و يا به عنوان چاشني مورد استفاده قرار مي‌گيرد .

به رغم مصرف فراوان كشك در ايران ، متأسفانه در ساخت آن هيچ نوع تغييري به وجود نيامده و كماكان به همان روش‌هاي قديمي و سنتي كه از ديرباز در ميان عشاير ، دامداران و روستاييان مرسوم بوده توليد مي‌شود براساس اين روش متداول ، پس از جوشاندن ماست و نمك و تبخير آب آن ، محصول نهايي را با دست به اشكال مختلفي همچون ، فندق ، گردو ، تخت و لوزي درآورده و بر روي نمد ، حصير ، لته و انواع ديگر زيراندازها و پوست حيوانات و حتي زمين عاري از هرگونه زيراندازي روي پشت بام‌ها مي‌چينند تا زير تابش آفتاب و در هواي آزاد خشك شود .

فرآيند توليد كشك و روندي كه در طي آن ، كشك تازه وتر ، تبديل به محصولي قابل عرضه و مصرف مي‌گردد ، با عوامل غيربهداشتي بسياري همراه است كه هيچ گاه در رفع اين مشكل جدي و در عين حال خطرناك براي سلامتي مصرف كنندگان ، تدبيري انديشيده نشده است .

يكي از ناخالصي‌هاي مضر كشك توليد شده با روش‌هاي رايج ، شن ، گرد و غبار و فضولات حيوانات و حشراتي مانند مگس است كه چه در هنگام توليد كشك‌تر توسط زنان عشاير يا روستايي و چه طي مدت زماني كه كشك در معرض هواي آزاد براي خشك شدن قرار دارد ، با آن همراه شده و با خشك گرديدن كامل كشك ، جزء جدانشدني آن مي‌شوند .

كشك توليدشده در اين مرحله يا به همان صورت خشك توسط مصرف كنندگان ، خريداري شده و در منازل پس از ساييدن ، همراه غذا مورد استفاده قرار مي‌گيرد و يا اكثراً توسط تعداد زيادي كارخانه و كارگاه‌هاي كوچك و بزرگ كه مخفيانه در زيرزمين ها و به صورت غيرمجاز فعاليت مي‌كنند ، تبديل به كشك مايع شده و در جاي جاي اين كشور به فروش مي‌رسد كه در هر دو حالت ، آلودگي‌ها و ناخالصي‌هاي بسيار مضر آن ، به مصرف عمومي رسيده و موجب بيماري‌هاي مختلفي مي‌گردد كه از آن گريزي نبوده و كسي به آن توجه نكرده است .

در اثبات و توجيه اين معضل ، كافي است كه كشك مايع را كمي رقيق كرده و به مدت 48 ساعت در محيطي با لرزش‌هاي يكنواخت ، مانند يك وسيله نقليه قرار داد ، مشاهده خواهد شد كه ميزان قابل ملاحظه‌اي شن و خاك و ناخالصي‌هاي ديگر در ته شيشه محتوي كشك مايع رسوب كرده است .

براساس آزمايش‌هاي انجام شده در وزارت بهداشت و درمان مشخص شده است كه اين مواد ته‌نشين شده ، داراي ميكروبهاي خطرناكي است كه در صورت عدم تصفيه كشك مايع ، موجب انواع بيماري‌هاي كليوي ، سنگ مثانه ، دستگاه هاضمه و خوني خواهد شد .

پرسش‌هايي كه در اينجا مطرح مي‌شود اين است كه : براي رفع و پيگيري اين معضل كه تاكنون و هيچ گاه كسي آن را جدي نگرفته و مطرح نكرده است ، كه دستگاه و يا سازماني مسئول است ؟ و همچنين وزارت بهداشت و درمان چه راهكارهايي براي ملزم كردن كارخانه‌هاي توليدكننده كشك مايع كه از سودآوري فراواني نيز برخوردار هستند به تصفيه اين كشك‌هاي آلوده به انواع ناخالصي‌هاي مضر ، مي‌تواند ارائه كند .

و پرسش آخر اين كه ، آيا وقت آن نرسيده است كه كارشناسان مواد غذايي و پزشكان متخصصي كه با انواع بيماري‌هاي با منشأ و عوامل ناشناخته مواجه مي‌شوند .

در تشريح و توجيه علل اين امراض ، به مصرف كشك مايع و ديگر مواد خوراكي غيربهداشتي ، با دقت بيشتري برخورد كنند .

اميد داريم كه اين مطلب هشداردهنده به پيگيري و ارائه راه حل مناسبي براي رفع اين معضل جدي كه با سلامتي آحاد مردم سروكار دارد ، منجر شود