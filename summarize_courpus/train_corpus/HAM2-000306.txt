زنان در فاصله‌اي كوتاه

نگاهي به مجموعه داستان‌هاي محبوبه ميرقديري شناس مجموعه داستان‌هاي كوتاه ، نوشته محبوبه ميرقديري است كه به تازگي از سوي انتشارات روشنگران منتشر شده است .

شناس ، مجموعه‌اي منسجم است كه در بيشتر داستان‌هاي آن ، اصول تكنيكي داستان كوتاه به خوبي رعايت شده است : برشي كوتاه از زمان ، ارائه غيرمستقيم درون‌مايه و غيره .

اما آنچه علاوه بر مسائل فوق جلب نظر مي‌كند ، نحوه انتشار كتاب است .

شناس ، اولين كتاب اين نويسنده است و از جمله آثاري است كه زيرعنوان ادبيات امروز ايران - نسل نو منتشر شده است .

اين مجموعه كه انتشار آن از سال 70 آغاز شده و حاصل آن يك كتاب در هر سال بوده است ، در برگيرنده كتاب‌هايي است كه براساس كاركرد تكنيكي و استعداد و ذهن خلاق نويسنده نوشته شده‌اند و براي انتشار آنها هيچ عامل ديگري دخالت نداشته است .

در مقدمه كتاب هم با اشاره به اين مسئله ، هدف از انتشار اين مجموعه ارتقاي سطح آثار ادبي نسل جوان و بي‌نام ذكر شده كه به دليل ناشناخته بودن ، نشر تجاري رغبتي به چاپ آثارشان نشان نمي‌دهد .

با اين وجود ، شناس كتابي است كه از سطح كتاب اول يك نويسنده بالاتر است و نثر پخته و ديدگاه خاص نويسنده را ( مخصوصاً درباره مسائل و مشكلات زنان ) به همراه دارد .

محبوبه ميرقديري ( نويسنده اين كتاب ) معلمي از اراك است كه داستان‌هايش پيش از اين چند بار در نشريات منتشر شده و يكي از داستان‌هايش نيز در مجموعه سه جلدي هميان و ستارگان انتخاب و چاپ شده است .

يكي از امتيازهاي مجموعه شناس ، به عنوان كتابي كه باهدف ارائه داستان كوتاه منتشر شده ، اين است كه نويسنده توانسته است از عنصر زمان به خوبي استفاده كند : كل ماجراهاي داستان سلماني در فاصله زماني آرايش يك عروس مي‌گذرد ، داستان مادران در حرم حضرت زينب ( س ) ، داستان نحس اكبر در يك روز ، روز نحس اكبر اتفاق مي‌افتد و داستان‌هاي ديگر هم به نوعي در يك فاصله زماني محدود روي مي‌دهند .

نكته مهم ديگر اين است كه نويسنده در اين فاصله زماني ، حوادث مشخصي را عنوان مي‌كند و آن طور كه اين روزها ، نويسندگان داستان كوتاه صرفاً به احساسات دروني توجه دارند نيست بلكه بر جنبه بيروني وقايع تأكيد دارد .

داستان‌هاي اين مجموعه تا حدي يادآور ديدگاه گزارشي هدايت و آل احمد در داستان است : ثبت جز به جزء وقايع ، بي‌آنكه كسالت آور باشد ، ضمن آنكه هدفي را دنبال مي‌كند .

نويسنده اين كتاب ، از طريق همين حوادث توانسته حركت داستاني لازم را ايجاد كرده ، خواننده را با خود همراه كند .

مسئله ديگر ، درون‌مايه اين داستانهاست .

حوادث داستان‌هاي اين مجموعه هرچند درباره آدم‌هاي ساده و معمولي است : مثلاً گروهي زن كه در آرايشگاه هستند يا زني عادي كه با لهجه بومي از ماجراي بارداري نامشروع يك قاليباف مي‌گويد و يا زناني كه در حرم دعا و زاري مي‌كنند و غيره .

اما با اين وجود ، همه اين داستان‌ها ، درون‌مايه‌هاي متنوع و درعين‌حال جلب كننده‌اي دارند .

در واقع ، نكته جالب اين است كه نويسنده اين كتاب ، هر چند يك زن است و همه شخصيت‌هاي داستاني او هم زنان هستند اما اصلاً وي به شيوه نويسندگان زن امروز ، سعي نكرده تا درون‌مايه تمام داستان‌هايش يك صدا درباره مظلوميت زنان باشد ، بلكه با نگاهي وسيع‌تر ، پيش از آنكه خود را به رنج‌هاي زنان محدود كند از دردهاي انسان سخن گفته است :

وي ، در داستان مادران آشنايي يك زن عرب و يك زن ايراني در حرم را نشان مي‌دهد .

زن ايراني به محض اينكه مي‌فهمد زن عرب ، عراقي است از او فاصله مي‌گيرد اما آخر داستان زن عراقي عكس فرزندش را به زن ايراني نشان مي‌دهد و درحالي‌كه اشك مي‌ريزد مي‌گويد : - اولاد ، حرب ، شهيد .

و زن ايراني در نهايت با او ، به احساس مشتركي مي‌رسد .

اين داستان و داستان‌هاي ديگر اين مجموعه ، همان طور كه اشاره شد درون‌مايه‌اي بشردوستانه دارند پيش از آنكه به تمامي درباره جانبداري از زنان باشند .