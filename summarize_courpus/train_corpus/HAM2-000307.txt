روستاييان شادترند

گفت وگوبادكتر عبدالكريم سروش در مورد شادي ( بخش دوم ) در روستاها شادي افزون‌تر است و مردم براي ابراز شادي آزادي بيشتري احساس مي‌كنند .

اصلاً روح خشن نمي‌تواند از شادي تغذيه كند و نمي‌تواند شادي را توليد كند .

ما در روستاهاي كشور خودمان كه تقريباً با همين فرهنگ و مذهب زندگي مي‌كنند ، شادماني را بيشتر مي‌بينيم .

مناسك شادماني هم خيلي مفصل‌تر است ، هم ظرفيت شادماني در آنجا خيلي بيشتر است .

ابراز شادي نيز در مراسم عروسي روستا بيشتر است .

ما در مراسم عروسي شهري كه در تالارهاي عمومي برگزار مي‌شود ، به آن صورت لازم به خود اجازه نمي‌دهيم يا حق نداريم ابراز شادماني كنيم .

وقتي در اين زمينه از هر كدام از بزرگواران طرف مصاحبه سؤال مي‌كنم ، از زير بار جواب دادن صريح شانه خالي مي‌كنند مثل اين است كه براي مردم ابراز احساس شادماني كسر شان به حساب مي‌آيد و صحبت كردن از آنهابراي بزرگاني كه من با آنها مصاحبه كرده‌ام به طريق اولي كسر شان محسوب مي‌شود .

با اين مقدمه نمي‌دانم كه آيا اين بحث براي شما اشكالي ايجاد مي‌كند يا نه ؟

دكتر سروش : نه خير ، جواب به سؤال اشكالي براي من ايجاد نمي‌كند .

من اولاً بگويم كه اين مقايسه نكته بسيار خوبي است . توجه بسيار خوبي است كه مي‌دهيد .

يعني اين كه درروستاها شادي افزون‌تر است و مردم براي ابراز شادي آزادي بيشتري احساس مي‌كنند و چندان در بند اين كه كار سبك يا قبيحي انجام مي‌دهند ، نيستند .

ولي در شهر ارتباطات رسمي‌تر ، عبوس‌تر و جدي‌تر است ، حتي در مجالس عروسي كه براي شادي كردن ساخته مي‌شود چند توضيح براي اين وضع مي‌توان داد .

من البته در اين جا نمي‌توانم فضولي كنم و به جاي روان‌شناس ها و روانكاوها بنشينم .

نكته‌هاي ابتدايي ساده‌اي را عرض مي‌كنم . يكي اين كه زندگي شهري زندگي غيرطبيعي‌تري است ، يعني دورتر از حالت طبيعي آدمي است و زندگي روستايي به طبيعت آدمي نزديك‌تر است .

دوم اين كه در روستاها مردم خودماني‌ترند ، همه يكديگر را مي‌شناسند و حال آن كه در شهر اين چنين نيست .

مثلاً در يك مجلس عروسي شهري ، افراد بسياري را براي اولين بار و شايد آخرين بار مي‌بينيد .

هيچ وقت مجال تماس با آنها را نداشته‌ايد و امكان آشنايي با آنها نبوده است .

در حالي كه در روستاها معمولاً مجالسي كه تشكيل مي‌شود ؛ خودماني ها مي‌آيند و تمام اهل روستا هم كه بيايند ، همه يكديگر را مي‌شناسند و از يكديگر رودرواسي و شرم حضوري ندارند ، برخلاف شهر به همين سبب ، راحت‌تر مي‌توانند واقعيت دروني خودشان را ابراز كنند .

در شهر شايد اين كار كمتر ممكن باشد .

اين كه گفتم در شهر مردم از طبيعت دورترند و در روستاها نزديك‌ترند ؛ منظورم اين بود كه در شهر پوشش‌هاي تمدني بيشتر است تا در روستاها .