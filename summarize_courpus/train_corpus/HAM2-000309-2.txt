در اعتراض به مصوبه مجلس كارگران معترض در مقابل مجلس شوراي اسلامي اجتماع كردند .

كارگران در اجتماع ديروز خواستار لغو مصوبه مجلس درباره كاهش دامنه شمول قانون كار شدند .

كارگران معتقدند با اجراي اين مصوبه امنيت شغلي آنان سلب مي‌شود .

هزاران نفر از كارگران واحدهاي توليدي دراعتراض به مصوبه اخير مجلس درخصوص معافيت كارگاه‌ها ومشاغل داراي پنج نفر كارگر و كمتر از شمول قانون كار تامدت 6 سال ، صبح ديروز در مقابل مجلس شوراي اسلامي اجتماع كردند .

اين زنان و مردان كارگر كه ازتمامي كارگاه‌ها و واحدهاي توليدي سراسر كشوردرمقابل مجلس تجمع كردند با در دست داشتن پلاكاردهايي خواستار لغو اين مصوبه توسط نمايندگان مجلس شوراي اسلامي شدند .

آنها مي‌گويند : با اجراي اين طرح امنيت شغلي كارگران سلب مي‌شود و چنين قانوني مخالف قانون كار و نظام جمهوري اسلامي است .

به گزارش خبرگزاري جمهوري اسلامي جمعيت معترض در مقابل مجلس شوراي اسلامي اعلام كردند خواستار پاسخگويي يكي از نمايندگان مجلس به آنها در مورد تصويب اين قانون هستند .

مجلس شوراي اسلامي در جلسه علني روز يكشنبه هشتم ماه جاري طرح فوريتي معافيت كارگاه‌ها ومشاغل داراي پنج نفر كارگر وكمتر را از شمول قانون كارتامدت 6 سال ( پايان برنامه سوم توسعه ) تصويب كرد .

بر اساس ماده واحده اين طرح ، از تاريخ تصويب اين قانون تا پايان برنامه سوم تمامي كارگاه‌ها و مشاغل داراي پنج نفر كارگر وكمتر ، از شمول قانون كار معاف مي‌باشند .

در تبصره يك اين طرح آمده است : هر يك از كارگران و كارفرمايان نسبت به حق بيمه كارگري مخيرند با توافق همديگر اقدام كنند .

طبق تبصره ( 2 ) اين طرح ، اين ماده واحده شامل كارگاه‌هايي مي‌شود كه پس از تصويب اين قانون ايجاد مي‌شود .

بيگم اجاغي مدير كل خدمات اشتغال زنان وزارت كار نيز با اشاره به اينكه درصد بالايي از نيروي كار ، جواناني هستند كه به اميد آينده‌اي روشن وارد بازار كار مي‌شوند ، گفت : چنانچه آنها مشمول اين طرح شوند ، از هيچ‌گونه حمايت و پشتيباني برخوردار نخواهند شد كه اين ، نوعي سرخوردگي و عدم انگيزش در كار را در آنها تقويت مي‌كند .

وي خاطرنشان كرد : همچنين بر طبق پيش‌بيني‌هاي انجام شده ، در طول برنامه سوم توسعه ، تعداد زيادي از نيروي كار جديدي كه وارد بازار مي‌شوند ، را زنان تشكيل مي‌دهند .

مدير كل خدمات اشتغال زنان وزارت كار و امور اجتماعي افزود : بنابراين حذف حمايت‌هاي قانوني از اين قشر ، موجبمي شود تا با باب شدن هر نوع بهره‌كشي ، تبعيض و منفعت‌طلبي ، امكان فعاليت سالم از آنان سلب شود .

اجاغي اظهار داشت : در كشور ما كه اتحاديه‌هاي كارگري و كارفرمايي شكل نگرفته ، چنانچه كارفرما بر اساس ميل شخصي بخواهد ميزان مزد ، ساعت كار ، اخراج كارگر و … را تنظيم كند ، قدرت چانه زني براي كارگر مترادف با بيكاري خواهد بود .

وي اضافه كرد : همچنين بر اساس قانون اساسي دولت موظف است ، از تمامي آحاد جامعه حمايت كند كه در صورت عدم برخورداري افراد شاغل و خانواده‌هايشان از تأمين قانوني و اجتماعي ، علاوه بر كاهش درآمد سازمان تأمين اجتماعي موجبات افزايش هزينه‌هاي دولت را نيز فراهم مي‌كند .

اجاغي گفت : با توجه به اينكه برقراري عدالت اجتماعي يكي از اهداف مهم جمهوري اسلامي است ، اعتقاد بر اين است كه شوراي نگهبان با اجراي اين طرح مخالفت كند .

كارگران در پايان اجتماع خود در يك بيانيه قانون جديد مجلس را يكي از بدترين قوانين در تاريخ مجالس كشور خواندند و آن را مغاير با قوانين سازمان‌هاي بين‌المللي دانستند و از شوراي نگهبان خواستند به عنوان صيانت كننده از قانون اساسي ، مصوبه مجلس را رد كند .