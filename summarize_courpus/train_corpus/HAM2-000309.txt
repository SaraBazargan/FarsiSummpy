سنجيده شاعرانه و نمادين

درباره روبان قرمز ساخته ابراهيم حاتمي كيا آنچه پس از ديدن فيلم روبان قرمز به ذهن متبادر مي‌گردد سعي و تلاش حاتمي كيا به عنوان كارگردان در آفريدن اثري است كه علاوه بر دربرداشتن دغدغه‌هايش ( كه به مثابه جان مايه مشترك تمامي آثار اوست ) نهايت فاصله و تمايز را به لحاظ نوع فضا و لحن روايت با ساخته پيشين او داشته باشد .

عدم پيگيري الگوي آژانس شيشه‌اي در محيطي كه بسياري از افراد به دنبال دست يافتن به راهكاري در جهت ساخت اثري هستند كه موفقيت آن به لحاظ گيشه و يا بعد هنري جشنواره‌اي تضمين شده باشد و با توجه به توفيق كم سابقه‌اي كه فيلم آژانس شيشه‌اي هم از حيث برقراري ارتباط فراگير با عامه مردم و هم از بعد جنبه‌هاي هنري و جذب كردن طيف‌هاي گوناگون فكري جامعه به آن دست يافت به‌خودي‌خود بسيار احترام برانگيز و قابل ستايش است .

تعداد محدود شخصيت‌هاي پيش برنده فيلم ، بي زماني و بي مكاني كل وقايع ( عليرغم تاريخي كه در ابتداي فيلم ذكر مي‌گردد ) و فضاي تجريدي و شاعرانه حاكم براثر را مي‌توان به عنوان اصلي‌ترين وجوهي دانست كه آشكارا در جهتي كاملاً مخالف آژانس شيشه‌اي طراحي و خلق شده‌اند و در يك نگاه كلي‌تر آژانس شيشه‌اي فيلم محتواست و روبان قرمز فيلم فرم .

اگرچه در كارنامه حاتمي كيا روبان قرمز را مي‌توان در كنار آثاري چون خاكستر سبز و برج مينو قرار داد اما با نگاهي دقيق‌تر روبان قرمز از اين آثار نيز فاصله مي‌گيرد و دليل اصلي آن نيز بستر وقوع حوادث فيلم است بدين معنا كه در آثار نامبرده زمينه‌اي كه شخصيت‌ها در آن قرار گرفته‌اند هماهنگي كامل با آنها و دغدغه‌هايشان دارد .

اما در روبان قرمز اينچنين نيست و مشكل اصلي فيلم نيز از همين جا شكل مي‌گيرد جايي كه فيلم در آن جريان مي‌يابد مكاني است كه هيچ جاي مشخصي را به ياد نمي‌آورد يعني به همان ميزان كه مي‌توان آنجا را يكي از مناطق كويري و يا جنوبي ايران تصور كرد مي‌توان جزيره‌اي دورافتاده را به ياد آورد .

البته اين بي مكاني في النفسه هيچ اشكالي نمي‌تواند داشته باشد و حتي حال و هوايي مرموز و با عظمت را آفريده است و ظاهر شخصيت‌ها نيز كمابيش با اين فضا هماهنگ است ، ( به عنوان مثال داوود با آن هيبت و ريش و سبيل بلند آدمي را تداعي مي‌كند كه مدت‌ها در جايي پرت و نامعلوم سرگردان است ) اما از جايي كه شخصيت‌ها شروع به صحبت مي‌كنند همان آدم‌هاي آشناي سينماي حاتمي كيا با آن دغدغه‌هاي خاص رخ مي‌نمايند كه اتفاقاً به شدت وابسته به زمان و مكانند .

بدين معنا كه آدم‌هاي اصلي فيلم‌هاي حاتمي كيا آدم‌هايي هستند كه 8 سال جنگ را پشت سر گذاشته‌اند و تعلقات ويژه‌اي به آن زمان و آن محيط‌هاي جنگي دارند .

انسان‌هايي كه هويت آنها ارتباط تنگاتنگي با جنگ ايران و عراق و شرايط خاص حاكم بر آن دارند و از اينجا تعارض محيط و فضاي فيلم با شخصيت‌ها آغاز گشته و منجر به سردرگمي بيننده مي‌شود و باعث مي‌گردد كه فيلم بين فيلمي رئاليستي و واقع‌گرا به شيوه آژانس شيشه‌اي و فيلمي نمادين و شاعرانه مانند برج مينو معلق بماند . البته ساختار بسيار سنجيده و جذاب ، ريتم تدوين بسيار مناسب و بازي‌هاي تأثيرگذار هر سه بازيگر فيلم ( كه به دليل نبود شخصيت‌هاي فرعي بسيار حائز اهميت است ) تا حد زيادي مسئله فوق را كم‌رنگ كرده و سبب شده كه ارتباط مخاطب با اثر قطع نگردد .

روبان قرمز جلوه گاه متفاوتي براي محمدرضا عليقلي ( آهنگ‌ساز فيلم ) نيز محسوب مي‌گردد زيرا در اينجا با آن تم آشنايي كه مشخصه اكثر كارهاي او ( از پناهنده تا كلاه قرمزي ) بود فاصله گرفته و موسيقي‌اي را ارائه كرده كه بسيار هماهنگ با فيلم است .

روبان قرمز گام موفق ديگري در سينماي حاتمي كياست كه همواره سعي دارد در هر فيلم دل‌مشغولي‌هايش را در قالبي متفاوت و بديع به نمايش بگذارد و تا اينجا وسواس و حساسيت هنري او آثار ماندگاري را به سينماي ايران افزوده است ، اميد كه اين سير صعودي همچنان ادامه يابد