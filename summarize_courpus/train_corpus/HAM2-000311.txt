رنگ غم در فرهنگ ما بيشتر از شادي است .

علل و اسباب فقدان شادي و نشاط در جامعه در گفت‌وگو با دكتر غلامعلي حداد عادل .

مراقب باشيم تصور جوانان ما از خدا و دين ضد شادي نشود .

اشاره : چرا شاد نيستيم ؟ چرا مراسم ، مناسبت ها و تجليات عزا و اندوه در جامعه ما بيشتر و مدون‌تر از شادي است ؟

آيا غم و اندوه با دينداري نزديك‌تر است تا شادي و نشاط ؟

آيا شادي با غفلت و سبك سري و اندوه با هشياري و بيداري سازگار است ؟

راه‌هاي برون رفت از وضعيت فعلي چيست و چگونه مي‌توان جامعه‌اي شاد و پرنشاط داشت ؟

در آستانه بهار و جشن‌هاي سال نو كه قاعدتاً بايد شادترين ايام براي ايرانيان باشد ، با انگيزه بررسي آسيبشناسانه فقدان روحيه شادي و نشاط در جامعه ، سؤالات بالا را با چند تن از صاحب‌نظران و فرهيختگان حوزه فرهنگ و انديشه در ميان گذاشته‌ايم .

در ادامه گفت‌وگو با صاحب‌نظران حوزه فرهنگ و انديشه مسئله روحيه نشاط و شادي در جامعه را با دكتر غلامعلي حداد عادل در ميان گذاشته‌ايم دكتر حداد عادل نزديك به 14 سال مسئوليت تهيه و تدوين كتب درسي و رياست سازمان برنامه‌ريزي درسي وزارت آموزش و پرورش را برعهده داشته است .

وي هم اكنون گذشته از رياست فرهنگستان جمهوري اسلامي ايران به تدريس فلسفه نيز مي‌پردازد .

عقيده‌اي كه در ساليان اخير بدان رسيده‌ام ، اين است كه در جامعه ما شادي كم‌رنگ ترو غم و اندوه پررنگ تراست ، اين طور فكر مي‌كنم كه ما كم كم شادي را فراموش مي‌كنيم .

خلق و خوي شادمانه را در ازاي اندوه و غصه از دست مي‌دهيم احساس من اين است كه اين روند هيچ سنخيتي با بنيادهاي فرهنگي ، مذهبي يا علمي ندارد .

اولين سوءالم اين است كه به عقيده شما آيا ما واقعاً در اين مملكت از نظر شادي با نقصان روبه‌رو هستيم يا اين كه من خطا مي‌كنم و وضعيت آن‌طور نيست كه من مي‌بينم ؟

دكتر حداد عادل : بسم‌الله الرحمن الرحيم . بحث غم و شادي بحثي مهم و شايسته تحقيق است .

مسئله غم و شادي از ديدگاه‌هاي گوناگون قابل بررسي است و به تعبير بنده داراي لايه‌هاي مختلف است .

غم و شادي در فرهنگ ما هم از ديدگاه عرفاني يك بحث مهم است ، هم از ديدگاه مذهبي و اجتماعي و شايد احكام مربوط به غم و شادي ، در اين ديدگاه‌ها و لايه‌هاي مختلف ، متفاوت باشند و به عقيده من آنها مكمل يكديگرند .

بايد مراقب بود كه بحث در اين ديدگاه‌هاي مختلف خلط نشود و مشخص شود كه ما از چه ديدگاهي ، صحبت مي‌كنيم .

در عرفان ما ، بسياري از عارفان از غم صحبت كرده‌اند و غم براي آنها يك گوهر گران‌بهايي بوده كه هرگز نمي‌خواستند آن را به رايگان از دست بدهند .

شما اگر به ديوان حافظ مراجعه كنيد ، ابيات و اشعار فراواني را مي‌بينيد كه در آنها غم ستايش شده است و حتي به نحو تناقض‌آميزي ( به حسب ظاهر ) غم منشأ شادي تلقي شده است .

از ميان ده‌ها بيت كه در ديوان حافظ مضمون غم را در خودش دارد - غم عرفاني - من به اين يك بيت اشاره مي‌كنم و مي گذرم : حافظ آن روز طربنامه عشق تو نوشت كه قلم بر سر اسباب دل خرم زد يعني من آن روزي كه خط بطلان بر سر شادي كشيدم ، با همان قلم طربنامه عشق تو را نوشتم اين مضمون عرفاني غم كه مضمون بسيار والايي است ، بايد در جاي خودش بحث و بررسي شود و نبايد به سرعت درباره اين مضمون با معيارهاي سطحي اجتماعي قضاوت و داوري بشود .

اين يك بحث متعلق به عرفان 7 است و بايد با موازين آن بررسي و ارزيابي شود .

اما از نظر مذهبي هم بحث غم مطرح است ، مخصوصاً براي ماشيعيان .

همه ما از بدو تولد تا پايان عمر در محيط‌ها و محافل مذهبي ، با پديده‌اي به نام سوگواري و عزاداري براي ائمه خودمان و بخصوص براي حضرت امام حسين ( ع ) روبه‌رو هستيم و اين جزئي از فرهنگ و تاريخ ما و زندگي ماست .

كام نوزادان ما را با تربت حضرت سيدالشهدا باز مي‌كنند و در واپسين لحظات حيات و نيز رسم بوده كه تربت به گلوي محتضران مي ريخته‌اند .

يعني رابطه ما با عزاداري سيدالشهدا در مذهب شيعه رابطه‌اي است مصداق اين مصرع معروف كه با شير اندرون شد و با جان به در شود .