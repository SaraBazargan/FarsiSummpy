بزرگ‌ترين طرح آبرساني خاورميانه توسط رئيس جمهوري در يزد افتتاح شد .

يزد - خبرنگار همشهري : در دومين روز از سفر رئيس جمهوري اسلامي ايران به استان يزد ، بهره برداري از بزرگ‌ترين طرح آبرساني خاورميانه ديروزآغاز شد .

با اجراي طرح انتقال آب از زاينده رود به يزد كه 600 ميليارد ريال و 15 ميليون دلار هزينه داشته است ، مشكل آب شرب و صنعتي شهرهاي يزد ، اردكان و ميبد مرتفع خواهد شد .

رئيس جمهوري در مراسم بهره برداري از طرح انتقال آب زاينده رود به يزد در سخناني بر لزوم استفاده بهينه از منابع انرژي در كشور تأكيد كرد .

وي در اجتماع ده‌ها نفر از مهندسان و طراحان و دست‌اندركاران طرح آبرساني به استان يزد ، اظهار داشت : سال 78 را در حالي به پايان مي‌رسانيم كه سومين طرح آبرساني در كشور به بهره برداري مي‌رسد .

به گفته رئيس جمهوري ، تاكنون طرح‌هاي آبرساني از زرينه رود به تبريز و انتقال آب به شهرهاي حاشيه خليج فارس در كشور به بهره برداري رسيده است .

رئيس جمهوري همچنين ابراز اميدواري كرد تا طرح انتقال آب به شهرهاي حاشيه خليج فارس نيز توسعه يابد و طرح انتقال آب به شهر اهواز نيز در بهارسال 79 به بهره برداري برسد .

آقاي خاتمي از طرح انتقال آب به زاهدان به عنوان يكي ديگر از طرح‌هاي در دست اجرا ياد كرد و گفت : با برنامه‌ريزي‌هاي صورت گرفته اميدواريم طرح مذكور نيز سال آينده به بهره برداري برسد .

رئيس جمهوري با تشريح نحوه مطالعات و اجراي طرح انتقال آب زاينده رودبه تبريز ، از تلاش دولت‌هاي شهيد رجايي ، مهندس موسوي و آقاي هاشمي رفسنجاني در اجراي اين طرح قدرداني كرد و گفت : شهيد آيت‌الله صدوقي سومين شهيدمحراب نيز به اين مسئله اهتمام خاصي داشتند .

آقاي خاتمي در ادامه سخنانش از سپاه پاسداران انقلاب اسلامي به دليل مشاركت در اجراي اين طرح تجليل كرد و گفت : سپاه ، زاده انقلاب است و در دوران دفاع مقدس ، در دفاع از دستاوردهاي انقلاب اسلامي و تماميت ارضي كشورنقش بي‌نظيري داشت و امروز نيز در عرصه سازندگي نقش بزرگي دارد .

رئيس جمهوري با اشاره به اينكه ، سپاه پاسداران در سخت‌ترين و مهم‌ترين بخش طرح انتقال آب زاينده رود به يزد نقش اساسي ايفا كرده است ، گفت : امروز سپاه پاسداران ، شايستگي خود را در سازندگي كشور نشان مي‌دهد .

آقاي خاتمي همچنين با قدرداني از تلاش‌هاي تمامي دست‌اندركاران اين طرح بزرگ كه يكي از بزرگ‌ترين طرح‌هاي آبرساني در خاورميانه محسوب مي‌شود ، از اين‌كه آرزوي ديرينه مردم استان يزد ، تحقق مي‌يابد ابراز خرسندي كرد .

رئيس جمهوري در بخش ديگري از سخنانش ، لزوم توجه به مسئله كنترل جمعيت ، رفع معضل بيكاري ، ايجاد اشتغال و پرهيز از اسراف را ضروري خواند و گفت : يكي از مهم‌ترين محورهاي برنامه پنج‌ساله سوم توسعه ، توجه به اشتغال است .

وزير نيرو ، نيز در گفتگويي با خبرنگاران اظهارداشت : قبل از پيروزي انقلاب اسلامي ، تصور انجام چنين طرح‌هايي براي مهندسان ايراني غيرممكن بوداما امروز به بركت انقلاب اسلامي و خودباوري ملت ايران ، فرزندان اين مرزو بوم در طراحي و اجراي طرح‌هاي بزرگ سازندگي ، موفق هستند .

سيد اسماعيل مفيدي مديرعامل شركت آب منطقه‌اي يزد در مورد اين طرح گفت : طول اين خط لوله كه آب زاينده رود را به يزد منتقل مي‌كند ، 333 كيلومتر است و طي مدت 5 سال اجرا شده است .

تمامي مراحل طراحي و نصب لوله‌هاي اين طرح ، توسط متخصصان ايراني انجام شده است ، اين خط آبرساني ، داراي چهار ايستگاه پمپاژ و چند مخزن آب است .

تصفيه خانه طرح آبرساني به يزد براي نخستين بار طي يكسال در ايران طراحي و ساخته شده و قادر است در هر ثانيه 2 / 3 مترمكعب آب را تصفيه كند ، كيفيت آب تصفيه شده مطابق با استانداردهاي جهاني است .