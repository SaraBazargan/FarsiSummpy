شادي ، خميرمايه هستي وآفرينش است

اسباب و علل فقدان روحيه نشاط و شادي در گفت‌وگو با حجت‌الاسلام محمدجواد حجتي كرماني .

چرا شاد نيستيم ؟ چرا مراسم ، مناسبت ها و تجليات عزا و اندوه در جامعه ما بيشتر و مدون‌تر از شادي است ؟ آيا غم و اندوه با دينداري نزديك‌تر است تا شادي و نشاط ؟ آيا شادي با غفلت و سبك سري و اندوه با هشياري و بيداري سازگار است ؟ راه‌هاي برون رفت فعلي چيست و چگونه مي‌توان جامعه‌اي شاد و پرنشاط داشت ؟

در آستانه بهار و جشن‌هاي سال نو كه قاعدتاً بايد شادترين ايام براي ايرانيان باشد ، با انگيزه بررسي آسيبشناسانه فقدان روحيه شادي و نشاط در جامعه ، سؤالات بالا را با چند تن از صاحب‌نظران و فرهيختگان حوزه فرهنگ و انديشه در ميان گذاشته‌ايم .

حجت‌الاسلام حجتي كرماني ازجمله روحانيون آزادانديش محسوب مي‌شود كه هميشه دغدغه تلفيق متعادل سنت و تجدد را داشته است ، وي پيشگام در نقد كژفهمي ها در حوزه سنت و نيز طرح مسائل ، مباحث و نيازهاي دنياي جديد و آشتي ميان پيران و جوانان بوده است .

در ادامه گفت‌وگوها مسئله فقدان روحيه نشاط و شادي در جامعه را با او در ميان گذاشته‌ايم .

به عنوان مقدمه مي‌خواهم بگويم ايده حكومت اسلامي يا جهان وطني اسلامي كه به معني فتح ابواب عالم به دست انديشه‌هاي اسلامي است ، كه يك الگوي زندگي را نيز با خود به همراه دارد .

امروزه چيزي كه همه الگوهاي زندگي جهان در خود دارند ، شادي است .

لذا ما نيز بايد براي تحقق اين ايده بزرگ يا تحقق شكل واقع‌گرايانه‌تر آن كه بر روي ايران متمركز است ، تلاش كنيم كه شادي را به عنوان شاخص اصلي در الگوي زندگي خودمان جاي بدهيم . نظر شما چيست ؟

حجتي كرماني : من در اين صحبت شما يك خلط واضحي بين مسائل سياسي و انقلابي با مقوله‌اي از مقولات روان‌شناسي مي‌بينم .

پديده شادي يك پديده كاملاً شخصي و روان‌شناسانه و خصوصي است و ربطي به مسئله جهان وطني اسلامي يا گسترش انديشه اسلامي يا سياست و انقلاب ندارد .

اما به مناسبت اختلاط سؤال شما با سياست من از شادماني‌هاي سياسي ياد مي‌كنم .

اولين شادماني ورود امام به ميهن بود كه در دوازدهم بهمن ماه 57 اتفاق افتاد .

دومين آن پيروزي انقلاب در بيست و دو بهمن 57 .

متأسفانه پس از اين شادي‌ها غم‌هاي بسيار جانكاهي داشتيم .

گنج و مار و گل و خار و غم و شادي بهم‌اند .

قرآن نيز فرموده فان مع العسر يسرا ان مع العسر يسرا همچنين در آيه ديگري مي‌فرمايد : قل بعض‌الله و برحمه فندالك فليفوحوا . ( پيغمبر به مردم بگو بايد به فضل و رحمت خداوند شادي كنند ) به قول حافظ : در عين تنگدستي در عيش كوش و مستي ! كه اين كيمياي هستي قارون كند گدا را و سعدي مي‌گويد : به جهان خرم از آنم كه جهان خرم از اوست . عاشقم بر همه عالم كه همه عالم از اوست .

گفتم پس از انقلاب ؛ غم‌هاي جان‌كاه داشتيم : انفجار دفتر نخست وزيري ، انفجار دفتر حزب جمهوري يا شهادت امام جمعه‌ها از غم‌هاي جان‌كاه دوران اول انقلاب بود كه لازم است يادآوري كنم امام خميني بود كه با استقامت و پايداري مثال زدني با اين غم‌ها مواجه مي‌شد و خم به ابرو نمي‌آورد و اين حالت را به مردم منتقل مي‌كرد و در سخنراني‌ها مي‌گفت : به ياد خدا و نيرومند باشيد و مردم را به اميد و شادي در عين مصيبت و غم فرامي‌خواند .

گرچه ايشان لفظ شادي را استعمال نمي‌كرد اما در واقع معلم شادي در عين مصيبت بود .

باز از شادي‌ها ياد كنم : شادي ديگري كه با مصيبتي جان‌كاه درآميخته بود ، انتخاب آيت‌الله خامنه‌اي به رهبري انقلاب بود درحالي‌كه هنوز جنازه امام تشييع نشده بود .

اين شادي ، از آن رو كه سبب تضمين و تداوم انقلاب و آرامش خاطر دل‌ها و نااميد شدن دشمنان شده شادي به يادماندني است .