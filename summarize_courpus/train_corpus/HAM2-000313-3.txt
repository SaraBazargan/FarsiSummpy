در واكنش به ترور سعيد حجاريان روزنامه‌نگاران خواستار خشكاندن ريشه خشونت شدند .

گروه اجتماعي : مديران مسئول ، سردبيران ، خبرنگاران ، عكاسان مطبوعات و معاونت مطبوعاتي وزارت ارشاد كشور با صدور بيانيه‌هاي جداگانه ترور سعيد حجاريان را محكوم و آن را تلاش خشونت‌طلبان براي به تعويق انداختن پروژه اصلاح ارزيابي كردند .

معاونت مطبوعاتي وزارت فرهنگ و ارشاد اسلامي با انتشار بيانيه‌اي سوءقصدبه سعيد حجاريان را محكوم كرد و اعلام كرد : كساني كه امروز به حجاريان شليك كرده‌اند نه باور به آزادي دارند و نه از گذشته درس گرفته‌اند ، اين كوردلان نمي‌دانند كه نهال تنومند آزادي در اين سرزمين با خون فرزندان راستين ملت ايران توانمند شده است و نمي‌توان روند استقرار دموكراسي را در ايران با شليك گلوله متوقف كرد .

معاونت مطبوعاتي و تبليغاتي وزارت فرهنگ و ارشاد اسلامي در بيانيه خود از سوءقصد به مدير مسئول روزنامه صبح امروز به عنوان حركتي ناجوانمردانه ياد كرد و از اين عمل ابراز انزجار كرد .

روزنامه‌نگاران روزنامه هم ميهن نيز با ارسال نامه‌اي به همكاران خود در روزنامه صبح امروز ترور سعيد حجاريان را ادامه تلاش‌هاي پنهان براي حكمفرما كردن شبح هراس و ترور بر جامعه ارزيابي كردند و اعلام كردند : سوءقصد به يكي از چهره‌هاي شاخص جبهه دوم خرداد و يكي از مديران فعال مطبوعات اصلاح طلب كوششي در جهت به تعويق انداختن پروژه اصلاح‌طلبي بوده و با هر توجيهي مذموم است .

خبرنگاران روزنامه ايران نيز اين ترور را به شدت محكوم كردند و خواستار برخورد با مسببان اين امر شدند .

همچنين روزنامه آزاد ترور سعيد حجاريان را باعث افشا شدن خصلت ضد مردمي تروريست‌ها دانست .

خبرنگاران شهرستان‌هاي مختلف نيز در اظهار نظرهاي مختلف با محكوم كردن ترور سعيد حجاريان اعلام كردند ترور سعيد حجاريان كوچك‌ترين خللي در انجام رسالت خبرنگاران ايجاد نخواهد كرد .

روزنامه‌نگاران هفته نامه آبان در بيانيه خود اعلام كرده‌اند باندهاي خشونت و ترور كه طي دو دهه گذشته ده‌ها تن از شهروندان روشنفكر ، نويسنده و دگرانديش را به جرم سر فرود نياوردن در برابر ايدئولوژي تماميت خواهي و آپارتايد عقيدتي به قتل رسانيده‌اند ، امروز نيز سعيد حجاريان روزنامه نگار شجاع و انديشمند را مورد هدف قرار دادند . اين بيانيه مي‌افزايد : همان طور كه در پي بسته شدن

روزنامه و نشريه‌اي ، نشريه‌اي ديگر ، پرچم اصلاح‌طلبي را برمي‌افراشت ، امروز در صورت حذف روزنامه نگاري ، روزنامه‌نگاران ديگر پرچم اصلاح‌طلبي و حركت به سمت ساختن ايراني دموكراتيك را برافراشته نگاه خواهند داشت .

سيدمحمد صفي زاده تأكيد كرد كه ترور سعيد حجاريان باهدف درگير كردن جناح‌هاي سياسي در داخل كشور ، طراحي شده است .

مدير مسئول روزنامه فتح نيز تأكيد كرد كه تفكري وجود دارد تا با ترورشخصيتهاي سياسي و فرهنگي ، اختلافات در جامعه تشديد شود .

يدالله اسلامي گفت : وقتي تفكري در جامعه به دنبال آن است كه باخشونت رقيب را حذف كند ، احتمال وقوع چنين حوادثي نيز وجود دارد .

همچنين مدير مسئول روزنامه انگليسي زبان تهران تايمز ضمن محكوم كردن حمله به مدير مسئول روزنامه صبح امروز ، گفت : آناني كه قادر نيستندخواسته‌هاي خود را از طريق منطقي و اصولي جامه عمل بپوشانند ، به ترور دست مي يازند .

عباس سليمي نمين تأكيد كرد : ما به عنوان يك الگو در منطقه مطرح شده‌ايم و اين مهم دشمني بيگانگان را بيش از پيش برانگيخته است .

سيدجلال فياضي نيز ضمن محكوم كردن سوءقصد به جان سعيد حجاريان تأكيد كرد كه برخوردهاي خشونت‌آميز حذفي در هيچ شرايطي به نفع جامعه ما نبوده است .

مديرمسئول روزنامه قدس تأكيد كرد سوءقصد و ترور افراد از سوي هر گروهي چه داخلي و چه خارجي ريشه در عناد و مخالفت با كل نظام جمهوري اسلامي دارد و به هر شكلي كه باشد بايد با آن مقابله كرد .

مديرمسئول روزنامه انگليسي زبان ايران نيوز سوءقصد به جان حجاريان را از سوي كساني دانست كه از مشاركت مردم در ششمين دوره انتخابات مجلس شوراي اسلامي ناخرسند هستند .

همچنين مهرنوش جعفري مديركل مطبوعات داخلي وزارت فرهنگ و ارشاد اسلامي حادثه سوءقصد به حجاريان را از حوادث تلخ دوران حاضر ذكر كرد .