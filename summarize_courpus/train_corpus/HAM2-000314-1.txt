از شرايط نا كارا و پر هزينه تا راه‌اندازي شبكه‌هاي خصوصي تلويزيوني

نگاهي به موفقيت‌ها و ناكامي‌هاي شبكه‌هاي شش‌گانه تلويزيوني و ضرورت راه‌اندازي شبكه‌هاي خصوصي آخرين يافته‌هاي پژوهشي مركز تحقيقات و مطالعات و سنجش برنامه‌اي صدا و سيما نشان مي‌دهد كه شبكه تهران نسبت به ساير شبكه‌ها از بينندگان بيشتري برخوردار است .

بي‌شك طرح چنين اطلاعاتي مي‌تواند كارايي پايين ساير شبكه‌ها را در عرصه توليد و پخش برنامه‌ها نشان دهد ، البته كسي منكر آن نيست كه ساير شبكه‌ها به خاطر كمبود بودجه ، عدم برنامه‌ريزي صحيح ، فقدان ساز و كار مديران گروه‌هاي توليدي نمي‌توانند به خوبي در تأثيرگذاري مخاطبان موءثر باشند .

اما نبايد يك نكته را فراموش كرد كه شبكه‌هاي اول و دوم سيما با گستره مخاطبان ميليوني در سراسر كشور به سادگي نمي‌توانند از اين موفقيت نسبي شبكه پنجم در استان تهران شانه خالي كنند .

بازنگري در توليد برنامه‌ها و پخش آنها و بالا بردن كيفيت برنامه سازي ، مي‌تواند در آينده اين كاهش غير قابل قبول را در جذب مخاطبان بهبود بخشد .

مگر نه اين است كه اغلب مديران سيما براي دريافت بودجه‌هاي سنگين از دولت و مقامات مسئول به طرح مباحث تهاجم فرهنگي مي‌پردازند ، پس نتيجه اين همه گفت و شنود براي دريافت بودجه و توليد برنامه‌ها چه شده است ؟

به هر حال بازنگري به اطلاعات حاصله از جامعه آماري 1260 نفره شهروندان تهراني مي‌تواند ساير دست‌اندركاران سيما را به مشروعيت و مقبوليت اين رسانه ملي جلب كند .

1217نفر به اين پرسش : در يك هفته گذشته كدام برنامه‌ها را از كدام شبكه سيما تماشا كرده‌ايد و ارزيابي شما درباره آنها چيست ؟

پاسخ داده‌اند توزيع فراواني پاسخ‌ها نشان مي‌دهد كه 5 / 27 درصد از جوانان علاوه بر شبكه‌هاي شش‌گانه ، برنامه‌هاي شبكه تهران را تماشا مي‌كنند .

در ادامه همين نظرخواهي معلوم شده كه به ترتيب 4 / 26 درصد جوانان شبكه يك سيما ، 3 / 25 درصد شبكه سوم ، 7 / 15 درصد شبكه دوم و چهار درصد هم شبكه چهار را تماشا مي‌كنند .

كسي منكر اين نكته نيست كه مخاطبشناسي و توجه به نيازهاي مخاطبان مي‌تواند تأثير مطلوبي در جذب مخاطبان داشته باشد ، بنابراين قبل از آنكه در سراسر كشور به گسترش شبكه‌هاي استاني و ملي بينديشيم ، بهتر است با يك ارزيابي علمي ، ابتدا نيازهاي مخاطبان ( و نه سليقه‌هاي مديران سيما ) را دريابيم . آنگاه به برنامه سازي براي آنان اقدام كنيم .

البته تاكنون كسي از مسئولان مقننه ، مجريه و قضاييه ساختار عظيم سيما را به خاطر سهل‌انگاري در توليد برنامه سازي مورد ملامت قرار نداده‌اند ، حال اگر چنين شود آن گاه معلوم خواهد شد كه داشتن شبكه‌هاي شش‌گانه ، به تنهايي نمي‌تواند در مقابله با تهاجم فرهنگي كارساز باشد .

بنابراين ، داشتن دو شبكه كارآمد و مطلوب مي‌تواند در عين اشاعه فرهنگ و تمدن ايران اسلامي ، از عهده جذب مخاطبان ميليوني اين سرزمين پهناور برآيد .

نارضايتي مردم از برنامه‌هاي توليدي و جهت‌گيري يك سويه تلويزيون در مسائل سياسي ، اجتماعي و ناهمگوني آن با افكار عمومي باعث شده كه اخيراً مردم در ديدارهاي حضوري خود با نمايندگان منتخب ششمين دوره مجلس شوراي اسلامي بخواهند كه اخذ تبصره 44 فيش برق خانگي را متوقف كنند .

اگر صدا و سيما به نظريات افكار عمومي توجه نشان نمي‌دهد ، مردم مي‌توانند از پرداخت يارانه‌هاي اجباري پرهيز كنند ، به ويژه آن كه اغلب اين يارانه ها نه تنها در توليد برنامه‌هاي سطحي و مبتذل صرف مي‌شود ، بلكه در برخي موارد به خاطر سوءتدبير مديران گروه‌هاي توليدي برنامه‌هايي توليد و در آرشيو خاك مي‌خورند .

تغيير سياست‌هاي پخش در طول سال بر اساس جوسازي برخي سخنراني‌هاي مسئولان و تريبون نمازجمعه ها و يا تنوع سليقه‌هاي مديران سيماموجب شده كه يك سناريوي نامرئي در توليد و پخش برنامه‌ها حاكم شود ، به گونه‌اي كه گاهي برنامه‌اي در شبكه‌ها توليد مي‌شود ، اما به خاطر فشارهاي وارده از سوي مديران سيما به ناچار در شبكه جام جم پخش مي‌شود و يا برنامه پخش شده در بار اول شبكه‌ها ، مجدداً در تكرار برنامه ، مورد جرح و تعديل قرار مي‌گيرد .

اخيراً به خاطر نزديكي ايام عيد نوروز و مصرف نشدن بودجه‌هاي سال 78 مديران شبكه‌ها بدون در نظر گرفتن محتوا و كيفيت برنامه‌ها ، سفارش توليد انبوهي از مجموعه‌هاي تلويزيوني را به برنامه‌سازان داده‌اند .

بي‌گمان بسيج كردن تمامي عوامل سازنده براي توليد صرف برنامه ، مي‌تواند لطمات جبران‌ناپذيري را از نظر هدر دادن بودجه ملي و توليد برنامه‌هاي سطحي و نازل به دنبال داشته باشد .

تلويزيون در طول تعطيلات عيد نوروز به پخش برنامه‌هايي دست مي‌زند كه نه تنها ذائقه مخاطبان را جلب نمي‌كند ، بلكه موجب نقد و انتقاد دروني از صدا و سيما نيز مي‌شود .

بنابراين توصيه مي‌شود قبل از پخش اين برنامه‌ها يك بازنگري جدي در مقبوليت و مطلوبيت آنان ، توسط كارشناسان ارتباطات و نه مديران سليقه پسند صورت گيرد ، چرا كه سليقه يك مدير برنامه ساز نمي‌تواند مطمح نظر افكار عمومي باشد .

با اين حال با توجه به حضور شبكه‌هاي شش‌گانه تلويزيوني و نبود يك ساختار منسجم و هدفمند در جذب مخاطبان فعلي ، پيشنهاد مي‌شود براي بهبود و رقابت در بين تلويزيون ملي ايران ، شبكه‌هاي خصوصي نيز ايجاد شود ، طرح چنين اقدامي در آينده نزديك مي‌تواند از هرز رفت بودجه‌هاي ملي و توليد برنامه‌هاي سطحي جلوگيري كند .