اسباب وعلل فقدان روحيه نشاط و شادي

در گفت‌وگو با محمد جواد حجت كرماني ( بخش پاياني )

در جامعه سنتي ما قبلاً اين طور نبود ! خانواده‌ها همه چيز را به بچه‌ها ياد مي‌دادند ، آنها هم در سنين پايين ازدواج مي‌كردند .

الان جوان و نوجوان خودش به دنبال پيدا كردن پاسخ مي‌رود .

آن هم به غلط جوان ما سوءالات جنسي خود را از يك رفيقي در سن و سال خودش مي‌پرسد كه خداي ناكرده احياناً انحرافات را از همسالان ديگرش يادگرفته است ! و هيچ كدام از اينها را بزرگ‌تر مطلعي هدايت نكرده است ؟

مقولات جنسي در جامعه و خانواده تماماً مخفي است .

تماماً قاچاق است .

در حقيقت ما به جوانان غذا نداده‌ايم او رفته به طور قاچاق غذاي فاسدي پيدا كرده و خورده است .

غذايي كه او را مسموم مي‌كند و احياناً مي‌كشد .

پس در خانواده‌ها بايد نياز جنسي دختر و پسر به رسميت شناخته شود و هر چه زودتر به اين نياز پاسخ گفته شود .

دستگاه‌هاي تبليغاتي ما مبلغان ديني ، جرايد ، راديو و تلويزيون و همه رسانه‌هاي تبليغي بايد با برنامه‌ريزي بسيج شوند و مردم را توجيه كنند كه شرايط ازدواج را سهل بگيرند و دختر و پسر را با رعايت تدبير و مصلحت به ازدواج يكديگر درآورند . نمي‌شود هيچ دختري را بدون رضايت شوهر داد ، هيچ پسري را نمي‌شود به زور زن داد !

كه در اين صورت عقد اينها باطل است و شرعاً بر يكديگر حرامند .

پدران و مادران نمي‌توانند به نام دين ، به نام مقدسگري و به نام خدا ، دختر و پسرشان را به زنا وادار كنند !

اگر اين دختر و پسر يكديگر را نمي‌خواهند ، شما اصرار و تحميل نكنيد ! و اگر هم پدر و مادري تصميمي گرفته‌اند ، بايد فرزند خود را توجيه كنند با آرامش و منطق مسيري را بروند كه اين دو تا همديگر را بخواهند .

وقتي پدر و مادر به موقع اقدام كنند از آشنايي‌هاي هوس‌آلود خياباني پيش‌گيري مي‌شود ارتباط‌هاي زودگذري كه معمولاً پس از گذشت يك يا دو سال به طلاق منجر مي‌شود ، از بين مي‌رود يا بسيار كم مي‌شود .

مقصر دوم جامعه است .

همين شرم حضور غلط ، همين فرهنگ نابه جا ، همين تشريفات زياد و جهيزيه زياد و مشكلات عقد و مشكلات مهريه و غيره .

اين‌ها حرام اندرحرامند و گناه اندر گناه ما بايد در همه شئون اجتماعي و منجمله در مسئله ازدواج ، به همان صفاي انقلابي و اسلامي برگرديم كه در ابتداي انقلاب پيش آمده بود .

دولت هم بايد شرايطي را به وجود آورد كه ازدواج ها آسان بشوند . وام‌هاي ازدواج بايد طويل‌المدت باشند .

به جاي اين عكس چاپ كردن ها يا انجام تشريفات كاذب ، دولت از تعارف كم كند و بر مبلغ بيفزايد ، به جوان‌ها كمك بلاعوض ازدواج بدهد .

ما اگر برنامه‌ريزي كنيم مي‌توانيم بسياري از خرج‌هاي زائد را كه بالغ بر ميلياردها خواهد شد صرف ازدواج جوان‌ها بكنيم .