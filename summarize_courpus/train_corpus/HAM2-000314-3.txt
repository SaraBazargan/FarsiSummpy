دبيرخانه شوراي عالي هماهنگي ترافيك شهرهاي كشور : موءثرترين دليل بروز تصادفات رانندگي عوامل فرهنگي است .

شنبه دوم و يكشنبه سوم بهمن 78 ، مطلبي با عنوان اثر بخشي تنبيه در نظام رانندگي ايران به قلم دكتر علي اكبر سيف در روزنامه همشهري چاپ شد كه در آن ، نويسنده اثر تنبيه را در نظام راهنمايي و رانندگي ايران مورد بررسي قرار داد .

مدير كل دفتر حمل‌ونقل و دبيرخانه شوراي عالي هماهنگي ترافيك شهرهاي كشور وابسته به معاونت هماهنگي امورعمراني وزارت كشور ، با ارسال نامه‌اي به گروه علمي و فرهنگي روزنامه همشهري ضمن تأييد مطالب ياد شده ، اعلام كردموءثرترين عامل در بروز تصادفات رانندگي عامل انسان است .

براساس نظريات بسياري از كارشناسان حمل‌ونقل و ترافيك ، نبود آموزش كافي ، پايين بودن سطح فرهنگ عمومي ترافيك و عدم آگاهي اكثريت رانندگان خودروها و عابرين از قوانين و مقررات و رفتارهاي صحيح ترافيك ، عمده‌ترين عامل تصادفات است .

آنچه در پي مي‌آيد ، متن كامل پاسخي است كه در اختيار همشهري قرار گرفته است .

پس از بررسي آمار وتجزيه و تحليل انجام شده توسط سازمان پزشكي قانوني ، شوراي عالي هماهنگي ترافيك شهرهاي كشور به منظور كاهش شدت و تعداد تصادفات و عوارض ناشي از فقدان يا پايين بودن سطح ايمني در حمل‌ونقل و ترافيك ، اقدام به تأسيس كميته‌هاي چهارگانه تخصصي ايمني ترافيك كرده است كه عبارتند از : كميته آموزش ، كميته قوانين و مقررات ، كميته مهندسي و طراحي محيط ترافيك و وسيله نقليه و كميته مديريت ، هماهنگي و ارزيابي طرح‌هاي ترافيك .

در حال حاضر دو كميته اول كه در افزايش ايمني موءثرتر هستند ، با همكاري نمايندگان اعضاي شوراي عالي و سازمان‌ها و نهادهاي مربوط مانند قوه قضاييه ، سازمان صدا و سيما ، وزارت آموزش و پرورش ، وزارت فرهنگ و ارشاد اسلامي و … فعالانه مشغول به كار هستند .

تنها اعلام آمار وحشتناك كشته‌شدگان و مجروحين مشكلي را حل نمي‌كند ، اعلام آمار فزاينده ، زنگ خطر را به صدا درآورده و كليه مسئولين ذي ربط ، بايد متوجه وظيفه سنگيني كه به عهده آنان است ، باشند پس از صدا و سيما ، مطبوعات مهم‌ترين رسانه در آگاه سازي شهروندان هستند لذا ضرورت دارد با عنايت به همكاري سازمان صدا و سيماي جمهوري اسلامي ايران ، ديگر رسانه‌هاي جمعي و بخصوص مطبوعات با اختصاص بخشي از روزنامه براي آموزش و ارتقا فرهنگ عمومي ترافيك ، اقدامات مستمر وجدي را براي آگاهي شهروندان معمول نمايند تا آثار زشت بي‌نظمي ترافيك و خسارات جبران‌ناپذير آن از چهره‌ام القراي كشورهاي اسلامي زدوده شود .

پيرو اقدامات در حال انجام توسط آن روزنامه محترم و به منظور استمرار بخشيدن به روند آموزش ، متن آموزش پيوست را براي اطلاع عموم شهروندان تقديم مي‌دارد .

اين دفتر آمادگي خود را براي ارائه مستمر مطالب سودمند ديگر كه سبب افزايش سطح فرهنگ عمومي ترافيك مي‌شود ، اعلام داشته و انتظار دارد كليه سازمان‌ها و رسانه‌هاي همگاني در اين مهم با اين دفتر مشاركت كنند .

فاصله توقف ايمن در معابر اغلب تصادفات رانندگي به دليل عدم رعايت فاصله توقف ايمن وسايل نقليه متوالي اتفاق مي‌افتد .

اين فاصله را كه مي‌توان فاصله مطمئن نيز ناميد ، فاصله‌اي است كه راننده بايد با وسيله نقليه جلويي حفظ كند تا فرصت توقف ايمن را در صورت كاهش سرعت و يا توقف آني و يا ساير تغييرات در روند حركت خودروهاي جلويي داشته باشد .

يك قاعده منطقي براي رعايت اين فاصله ، اين است كه هر راننده به ازاي هر يك و نيم كيلومتر سرعت ( در ساعت ) ، يك متر از وسيله نقليه جلويي فاصله بگيرد .

اين ميزان فاصله ، براي وسيله نقليه از نوع سواري است و در شرايطي مناسب است كه سطح جاده خشك ، راننده هوشيار و سيستم ترمز و چرخ وسيله نقليه بدون نقص و سالم و عمق عاج لاستيك حداقل 3 ميليمتر باشد ، رعايت حداقل فاصله‌اي برابر دو ثانيه از وسيله نقليه جلويي براي تأمين اين فاصله الزامي است .

منظور از فاصله دو ثانيه‌اي ، زماني است كه طول مي‌كشد راننده پس از مشاهده خطر ، انجام عكس‌العمل و ترمز ، پشت سر وسيله نقليه جلويي بدون وقوع حادثه توقف كند .

براي تعيين اين فاصله ، مي‌توان از يك نقطه مرجع مثل ابتدا يا انتهاي پل ، تابلو ، درخت ، تير چراغ برق و يا هر مانع ثابت ديگر استفاده كرد .

وقتي كه وسيله نقليه جلويي از كنار نقطه مذكور عبور مي‌كند ، در اين لحظه ، بايد به عنوان راننده وسيله نقليه عقبي با يك مكث مناسب در دل بشماريد : يك هزار و يك - يك هزار و دو به اين ترتيب دو ثانيه سپري مي‌شود حال اگر قبل از اتمام شمارش به نقطه مرجع برسيد ، به اين مفهوم است كه در حداقل فاصله ايمن توقف نسبت به وسيله نقليه جلويي قرار نگرفته‌ايد .

در اين صورت ، مي‌بايست با كاهش سرعت اين فاصله را تأمين كنيد .

اين فاصله ، در شرايطي كه سطح جاده خيس است ، بايد حداقل دو برابر شود .

در شرايطي كه سطح جاده يخ زده است ، اين فاصله از اين مقدار نيز بيشتر مي‌شود .

به ياد داشته باشيد ، آمار تصادفات نشان مي‌دهد كه عدم توجه كامل به جلو و عدم رعايت فاصله لازم نسبت به وسيله نقليه جلويي ، از علل عمده وقوع تصادفات به شمار مي‌روند .