معماري بايد پيامي براي شهروندان داشته باشد .

آيا در هنر معماري نيز مثل ساير شاخه‌هاي هنر ، مي‌توانيم شاهد تغيير سبك‌هاي مختلف باشيم ؟

بله ، كاملاً زماني كه يك كتاب خوب ، فيلم خوب و يا يك تابلوي نقاشي خوب مي‌توانند با شما ارتباط برقرار كنند ، يك ساختمان خوب در شهر نيز چنين است .

ساختماني كه از لحاظ هنري ، شاخص مي‌شود ، شما جلوي آن مي ايستيد و مكث مي‌كنيد .

در واقع ، تركيب احجام ، مصالحي كه انتخاب شده‌اند ، رنگ‌آميزي و مكان آن در شهر موجب مي‌شود وقتي وا رد ساختمان مي‌شويد يا از بيرون به آن مي نگريد ، برايتان خاطره بوجود آورد .

ساختمان‌هاي ما فارغ از خاطره‌اند .

چون هنر و بعد فرهنگي در آنها نيست و مسائل زيبايي‌شناسي در آن لحاظ نشده‌اند .

اساس كار معماري ، رعايت تمامي اين موارد است .

پيش بيني مساحت اتاق‌ها و اينكه يك ساختمان چند اتاق داشته باشد ، جزو مقدمات و بديهيات كار است .

ولي ساختمان پس از ساخته شدن بايد پيامي براي شهروندان داشته باشد ، مانند موزه هنرهاي معاصر تهران كه وقتي از كنار آن مي‌گذريم ، به ياد تاريخ آن بيفتيم البته يكي از دلايل چنين وضعي ، اين است كه وقتي در شهر بزرگي مثل تهران در قطعات ناقص زمين ، پشت سر يكديگر ساختمان سازي مي‌كنيم ، جاي بسيار محدودي براي انجام يك كار خوب وجود دارد و ما مي‌خواهيم حداكثر مترمربع را در اين قطعات ناقص جاي دهيم .

چطور مي‌توان در اينجا كار هنري انجام داد ؟

پس ما مجبوريم در ميان تراكم جمعيت و زمين‌هاي محدود چيزي بسازيم .

مسجد الغدير كار آقاي مظلوم در خيابان ميرداماد تهران ، نمونه بسيار خوبي از اين مورد است .

وقتي از نزديك به ساختمان اين مسجد نگاه مي‌كنيم ، كار بسيار جذاب است ، ولي وقتي از سمت ديگر خيابان آن را مي‌بينيم ، متوجه مي‌شويم ميان ديوارهاي معماري مدرنيستي و كاريكاتور مانند و يك ساختمان چهار طبقه فشرده شده به طوري كه ارزش‌هاي معماري آن مشاهده نمي‌شود .

يك معمار هنرمند چه كسي است ؟

همواره اين جدال براي همه هنرمندان رشته‌هاي مختلف اعم از نقاشان ، نويسندگان ، فيلمسازان و … وجود داشته است كه بخش مادي و يا سوداگرايي هنر و خروج از بعد شرافتمندانه هنري را ترجيح دهند يا با يك حقيقت و وحدت وجودي در زمينه كارشان برخورد كنند .

هنرمنداني چون حافظ ، مولوي ، شكسپير و گوته كساني هستند كه آثارشان از تمام وجودشان بيرون آمده و داد وستدهاي اقتصادي در كار آنها جايي نداشته است .

يعني افرادي بوده‌اند يكپارچه از وجود هنرمندانه يك معمار هنرمند نيز براي كارش به عشق نياز دارد تا ساختمان‌هاي خوب ايجاد كند .

البته برخي بر اين عقيده‌اند كه سيستم اجتماعي نيز بايد اجازه رشد به اين افراد را بدهد .

متأسفانه در ايران به دليل فشارهاي مختلف بسياري كه وجود دارد ، مي‌بينيم آن عشق وافري كه يك هنرمند بايد داشته باشد و اثري ارائه كند كه ما را تكان دهد ، وجود ندارد . يك ارزش و پيام جاويدان در يك اثر هنري نهفته است كه حتي با گذشت زمان‌هاي بسيار ، از ديدن آن حيرت مي‌كنيم .

مثل ميدان نقش جهان ، مسجد شيخ لطف‌الله ، ساختمان چهل ستون و هشت بهشت .

كساني كه اين بناها را ساختند ، براي خدا اين كار را كردند نه براي كسب شهرت آنها فكر مي‌كردند بايد براي كشورشان كاري انجام دهند و با علاقه‌مندي ملي و فرهنگي با كار برخورد مي‌كردند .