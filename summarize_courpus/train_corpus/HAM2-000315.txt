نقاشي را روان‌تر در دسترس مردم قرار دهيم

به مناسبت برپايي نمايشگاه نقاشي توران فرهت در نگارخانه كمال‌الملك

نمايشگاهي از آثار نقاشي توران فرهت از 12 تا 18 اسفند در نگارخانه كمال‌الملك برگزار شد .

در اين نمايشگاه ، تعداد 41 اثر با سبك‌ها و تكنيك‌هاي مختلف نقاشي از اين هنرمند به نمايش درآمد .

توران فرهت كه به عنوان دبير آموزش و پرورش در رشته هنر 28 سال سابقه كار دارد ، نقاشي را به طور تجربي آموخته و دوره كوتاهي را نزد پرويز ايزدپناه و كاتوزيان به فراگيري اين هنر پرداخته است .

وي در خارج از كشور نيز ( در كشور سوئد ) به تدريس و فعاليت هنري پرداخته و تعدادي از آثار خود را در آنجا به نمايش گذاشته است .

اين نقاش در آثارش ، از اكثر ابزارهاي نقاشي استفاده كرده است .

در تابلوهاي وي ، تركيب پاستل گچ با آبرنگ و پاستل با رنگ روغن ديده مي‌شوند .

فرهت از لحاظ سبك كار ، خود را محدود به سبك خاصي نكرده و در ميان آثارش ، سبك‌هاي انتزاعي ، كوبيسم ، امپرسيونيسم ، رئال و اكسپرسيونيسم نمايان است .

وي در اين مورد مي‌گويد : من ، فقط افكار و احساساتم را بر روي تابلو مي‌ريزم ، نامگذاري سبك تابلوها برعهده خود بيننده است تا هر نامي كه دوست دارد بر آن بگذارد .

اين نقاش همچنين مي‌گويد : من از هرچه متأثر مي‌شوم ، سعي مي‌كنم همان موضوع را به بهترين وجه خود بر روي تابلو بيان كنم .

به نظر من يك نقاش بر روي قلبش راه مي‌رود و هر جا كه قلبش به شدت بتپد ، همانجا مي‌ايستد .

من ، اخيراً بر روي چند تابلو با موضوع زن ، براي اين نمايشگاه كار كرده‌ام و خواسته‌ام در آنها اين موضوع را بيان كنم كه برتري ها و توانايي‌هاي زن در حد بالايي است و زنان امكانات و قدرت بسياري دارند كه چون در اكثر مواقع به كار گرفته نمي‌شوند ، جنس مخالف بيشتر عرض اندام مي‌كند .

در بعضي آثارم در اين نمايشگاه نشان داده‌ام كه برخلاف آنچه مي‌گويند زيربناي هر جنگي مرد است ، اكثر موارد يك زن است و ما در نمايش قدرت‌ها نمي‌توانيم زن را به كلي كنار بگذاريم .

در يكي ازتابلوهاي مورد اشاره نقاش ، با عنوان بازار اصفهان بازاري را مشاهده مي‌كنيم كه انتهاي آن تاريك و مردان افسرده و سردرگريبانند و سبدها خالي است از طرفي ، يك زن در حالت مقابل مرد در اين بازار قرار گرفته كه در دامنش زندگي قرار دارد و در سبدش چند سيب به نشانه عشق وجود دارند .

توران فرهت تصميم دارد اين ترسيم فكر را ادامه دهد و در نمايشگاه‌هاي بعدي‌اش تابلوهاي جديدتري با اين موضوع را به نمايش بگذارد .

رنگ آبي در كارهاي سرعتي فرهت ، نمود بيشتري دارد .

وي اين رنگ را به دليل ژرفاي خوبي كه دارد و حركت‌ها را سريع نمايش مي‌دهد ، بكار برده است .

بخشي از آثار اين نقاش در زمينه نقاشي آبرنگ است وي در مورد ويژگي‌هاي كار با اين تكنيك مي‌گويد : شروع كار من در نقاشي با آبرنگ بود و تا حدي توانست جواب خواسته‌هاي مرا بدهد .

در موقع كار با آبرنگ ، احساس آرامش خاصي به من دست مي‌دهد .

ولي دسته‌اي از آثارم نيز كار با كاردك و پاستل و رنگ روغن است كه مرا بيشتر راضي مي‌كند .

ما مشتاق هستيم تا اين هنر به خانواده‌هايي كه شناخت هنري ندارند ، برسد .