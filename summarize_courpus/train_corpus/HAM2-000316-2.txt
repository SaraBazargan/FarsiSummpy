حضور رئيس جمهوري در جمع مسافران نوروزي

آقاي سيد محمد خاتمي رئيس جمهوري ديروز در جمع مسافران نوروزي در ايستگاه راه آهن تهران حضور يافت .

رئيس جمهوري در ديدار با مسافران نوروزي درباره چگونگي تهيه بليت و تسهيلات ارائه شده از سوي راه آهن جمهوري اسلامي ايران به مسافران نوروزي با آنان گفتگو كرد .

مسافران كه در ايستگاه راه آهن تهران حضور داشتند با مشاهده رئيس جمهوري در جمع خود به ابراز احساسات پرداختند .

رئيس جمهوري همچنين در مراسم بهره برداري از طرح‌هاي توسعه و تسهيلات مسافرت در شبكه راه آهن طي سخناني از شبكه حمل و نقل راه آهن به عنوان مطمئن‌ترين ، باصرفه‌ترين و سالم‌ترين شبكه ارتباطي كشور ياد كرد و بر لزوم تلاش براي توسعه و تكميل طرح‌هاي راه آهن تأكيد كرد .

رئيس جمهوري با اشاره به اينكه ايران مهم‌ترين راه ترانزيتي شرق و غرب و شمال و جنوب است اظهار داشت : موقعيت ترانزيتي كشور ايجاب مي كندتا به امر حمل و نقل و گسترش خطوط ارتباطي اهتمام كنيم .

آقاي خاتمي ابراز اميدواري كرد تا با تكميل راه آهن بندرعباس به سرخس راه مناسبي براي ارائه خدمات ترانزيتي به كشورهاي آسياي ميانه و رونق بخشيدن به اقتصاد كشورفراهم شود .

رئيس جمهوري با بيان آمار و ارقامي به تحولات انجام شده طي سال‌هاي اخير در شبكه راه آهن كشور اشاره كرد و گفت : در برنامه سوم توسعه بااتصال خط آهن زاهدان به كرمان ، دسترسي جنوب شرق ايران به مركز و شمال كشور فراهم خواهد شد و با اجراي اين طرح و دسترسي به درياي عمان ، تحول قابل توجهي در حمل و نقل و شبكه راه آهن به وجود خواهد آمد .

رئيس جمهوري كه در جمع مديران و مسئولان راه آهن جمهوري اسلامي ايران سخن مي‌گفت ، خاطر نشان كرد : علاوه بر حمل و نقل در شبكه راه آهن ، صنايع جنبي راه آهن نيز در رونق بخشيدن به اقتصاد ملي نقش بسزايي دارد .

آقاي خاتمي گفت : امروز با همت ، تلاش و ابتكار فرزندان اين مرز و بوم بسياري از نيازهاي كشور كه پيش از اين در آنها به خارج وابسته بوديم ، در داخل تأمين مي‌شود و اين مهم بيانگر همت والاي مردم ايران است .

رئيس جمهوري با اشاره به اقدامات انجام شده در ايجاد تحول در شبكه راه آهن كشور گفت : به استناد آمار پس از پيروزي انقلاب اسلامي حدود 2 هزاركيلومتر خط آهن به شبكه راه آهن افزوده شده است .

رئيس جمهوري گفت : حدود 700 كيلومتر آن دردوسال اخير افزوده شده است .

آقاي خاتمي با اشاره به اينكه ملت ايران ، شايستگي هر نوع خدمتي را دارند تصريح كرد : بزرگ‌ترين افتخار دولت خدمتگزاري به مردم است و مردم ايران با برخورداري از ابتكار ، همت و توان ، سرمايه و پشتوانه ، آينده روشن و بهتر كشور هستند