سيب سيري نمي‌آورد ، دل سيري مي‌آورد

بهار را با نيازمندان قسمت كنيم .

در عصري كه ماشين و تكنولوژي جاي انسان را گرفته است گاه انسان متعجب مي‌ماند كه آيا روح و عواطف انساني او نيز ماشيني شده است ؟ آيا انسان امروز با انسان ديروز يكي است ؟

بعد از انقلاب صنعتي و بعد از تحول عظيمي كه در زمينه علم و تكنولوژي صورت گرفت انسان در صورت واقعي انسان بودن خود مهجور ماند و همچون سيمرغي در قاف يقين زندگي كرد و به پروازهاي خيالين خود نازيد .

متأسفانه امروزه به دليل افزايش جمعيت و همچنين به دليل مشغله‌هاي بسيار زياد زندگي شهري انسان‌ها از يكديگر فاصله گرفته‌اند و به قولي فقط به اين فكر هستند كه تنها گليم خود را از آب بيرون بكشند اما غافلند از افراد و آدم‌هايي كه در اطراف آنها هستند ، گاهي اوقات حتي فراموش مي‌كنند كه خودشان نيز انسانند و با انسان‌ها زندگي مي‌كنند .

اين فراموشي دلايل عمده‌اي مي‌تواند داشته باشد شايد غرور ، نخوت و تكبر شايد غرق شدن در يك مشكل خاص ، فراموش كردن خاطرات تلخ و سخت گذشته و يا بي‌تفاوتي نسبت به اطرافيان باشد .

معدودند كساني كه شادي‌هاي خود را با ديگران تقسيم مي‌كنند و در غم و اندوه يكه مي تازند و بسيارند كساني كه غم‌هاي خود را با ديگران تقسيم مي‌كنند و به تنهايي در شادي‌ها فرو مي‌روند . بسياري از افراد معتقدند كه روح و سرشت آدمي بالطبع و با فطرت پاك و سيرت او زيباست و هر سيرت زيبايي صورت عمل زيبايي را مي‌پسندد .

كمك كردن به ديگران يك شعار توخالي نيست عملي است با ارزش و كوله باري است از مهر و محبت .

در دنياي امروز هرچه پيش مي‌رويم بيشتر زمين مي‌خوريم هر چه حرص مي‌زنيم كمتر بدست مي‌آوريم اما هر چه مي‌بخشيم دوچندان باز مي گردانيم و اين بازتاب را در صحنه زندگي خود بارها و بارها مشاهده كرده‌ايم .

منظور اين نيست كه كمك كنيد هدف اين است كه قسمت كنيد .

اين بدين معنا نيست كه عده‌اي كه دارند به عده‌اي كه ندارند ببخشند بلكه مقصود اين است كه در عين رضايت قسمت كنند .

امروزه كمتر اتفاق مي‌افتد كه در اطرافيانمان افراد نيازمند وجود نداشته باشد و همچنين به ندرت پيش مي‌آيد كه خود ما نيز محتاج كسي نباشيم .

شايد زندگي در عصر جديد مردم را وادار به چنين زندگي كردني كرد ، كه فقط و فقط من باشم نه من و تو و ما .

وقتي پاي صحبت بزرگ‌ترها مي‌نشينيم از گفته‌هاي آنها چنين استباط مي‌شود كه مهر و محبت و گذشت در قديم به مراتب خيلي بيشتر از امروز بوده و كمتر از فردا .

ما امروزه در اطرافيان از عده‌اي كه كمي محتاجند سراغ داريم ( دوستان ، فاميل ) اما به غريبه‌ها و انسان‌هايي كه آنها را نمي‌شناسيم كمك مي‌كنيم و به جاي دست‌گيري از دوست دست‌گيري از غريبه مي‌كنيم نمي‌گوييم اين كار ريا است اما نمي‌گوييم كه رضا است .

به قولي چراغي كه به خانه رواست به مسجد حرام است .

پول حلال مشكلات امروز معضل عاطفه نسل جديد شده است .

روزي با پول عشق مي‌خريدند و امروز با عشق پول .

روزهايي بود كه مردمان آن در عصر طلايي زندگي مي‌كردند هيچ كس محتاج و نيازمند نبود .

عده‌اي مي‌گويند پول حرف اول و آخر را مي‌زند هر كس بايد براي خود خانه‌اي بنا كند و بسازد و جلو برود هر كس چوب يا نان عقل خود را مي‌خورد اما هيچ كس نيست كه فرياد بزند و بگويد كه ساختن اين خانه به قيمت ويران كردن چه خانه‌ها و دل‌هاست مطمئناً هر ساختن با ويران كردن عمارتي است .

خوشبختانه مردم جامعه ما هنوز بسياري از عنصرهاي عشق و علاقه به يكديگر را دارا هستند و هنوز شعله‌هاي گذشت و ايثار شعله ور است شايد امروزه به دلايل گوناگون اين شعله خاكستر شده اما با كوچك‌ترين اشاره‌اي باز مانند قبل مي‌شود .