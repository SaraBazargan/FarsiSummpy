ركود بازار برنج ، كشاورزان گيلاني را نگران كرده است .

رشت - خبرگزاري جمهوري اسلامي : ركود بازار برنج و كاهش قيمت آن در بازارهاي گيلان موجب نگراني كشاورزان اين استان شده است .

قيمت انواع برنج در استان گيلان در يك ماه گذشته بين يك هزار تا يك هزار و 500 ريال درهركيلوگرم كاهش يافته است .

در بازار گيلان هر كيلو برنج سفيدرود بين دو هزار و 500 تا دو هزار و 800 ريال ، خزر چهار هزار تا چهارهزار و 400 ريال ، هاشمي شش هزار و 500 تاهفت هزار ريال ، برنج بي‌نام پنج هزار و 500 تا شش هزار ريال و برنج دمسياه بين هشت تا نه هزار به فروش مي‌رسد .

فروشندگان برنج عامل اصلي ركود بازاروعدم خريد و فروش برنج بويژه برنج‌هاي پرمحصول را واردات برنج خارجي ، كاهش تقاضا براي برنج ايراني در استان‌هاي ديگر و توزيع برنج كوپني و وجود دلالان ذكر مي‌كنند .

اكنون در استان گيلان انواع برنج پرمحصول مانند سفيدرود ، خزر و بي‌نام خريد و فروش نمي‌شود و برنج توليدي امسال همچنان روي دست كشاورزان باقي مانده است .

اين در حالي است كه اكثر كشاورزان استان گيلان در اين فصل مشغول عمليات شخم و آماده سازي شاليزارها هستند .

كشاورزان از اكنون با فكر تهيه وجه نقد براي آماده سازي مزارع برنج به بانك‌ها و افراد سودجو مراجعه مي‌كنند و بسياري از دلالان برنج اين روزهاخواستار خريد محصول در ازاي چك‌هاي بلند مدت و يا نقد زير قيمت بازار مي‌باشند .

عليرضا حسين پور يكي از كشاورزان مي‌گويد : دلالان و تجار با عدم خريدبرنج از كشاورزان قيمت اين محصول را كاهش مي‌دهند تا از اين طريق سودبيشتري نصيب آنان شود .

به گفته وي ، كشاورزان براي كار كشاورزي و تأمين هزينه سال زراعي آينده نياز به پول دارند كه عدم فروش محصول مشكلات زيادي براي زارعين در بردارد .

يكي ديگر از كشاورزان غرب گيلان گفت : افزايش خود سرانه دستمزد كارگران مزارع برنج براي آماده سازي زمين‌هاي كشاورزي در سال جاري از ديگر مشكلاتي است كه موجب نگراني كشاورزان اين استان شده است .

علي احمدي افزود : هر كارگر هم اكنون براي انجام يك روز كار در مزارع برنج 40 هزار ريال دستمزد دريافت مي‌كند درحالي‌كه اين رقم در سال گذشته 30 هزار ريال بوده است .

وي يادآور شد : افزايش دستمزد كارگران با توجه به كاهش قيمت برنج در ماه‌هاي اخير و مشكلات مالي كشاورزان ضررهاي فراواني به آنان وارد مي‌كند .

وي اضافه كرد : اين افزايش قيمت از سوي كارگران در حالي انجام مي‌شود كه بازدهي مناسبي در كار ندارند .

محمود بازرگاني يكي از كشاورزان شرق گيلان گفت : هزينه هر كارگر براي آماده سازي مزارع بيش از 50 هزار ريال است كه بخشي از آن مربوط به پذيرايي از آنان است .

وي اضافه كرد : بسياري از اين كارگران به دليل هفت تا هشت ساعت كارروزانه خود به خود از بازدهي خوبي برخوردار نمي‌باشند .

وي يادآور شد : كشت برنج با توجه به افزايش هزينه‌ها و كاهش قيمت برنج به هيچ وجه مقرون به صرفه نيست .

سياوش جاويد يكي ديگر از كشاورزان افزود : هزينه شخم و آماده سازي هرهكتار از مزارع برنج در سال جاري بيش از يك ميليون ريال است كه اين رقم نسبت به سال گذشته بيش از 100 هزار ريال افزايش يافته است .

وي اظهار كرد : هر كشاورز براي آماده سازي ، كاشت و برداشت محصول بيش از سه ميليون ريال هزينه دارد كه اين رقم با توجه به ميزان محصول توليدي و قيمت فروش جوابگوي نياز كشاورزان نيست .

وي يادآور شد : كشت برنج در سال‌هاي اخير به دليل افزايش هزينه‌هاي كاشت ، داشت و برداشت و نوسان قيمت برنج مقرون به صرفه نيست و بسياري از كشاورزان تمايل به تبديل مزارع به باغ چاي و محصولات باغي دارند .