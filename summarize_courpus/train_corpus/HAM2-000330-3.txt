مدير اداره مطالعات و سازمان‌هاي بين‌المللي : منافع ملي ايجاب مي‌كند كه به سرعت موقعيت خود را در بازار جهاني تنظيم كنيم .

گروه اقتصادي : هزاره سوم عصر انقلابات اطلاعاتي است و تحولاتي ايجاد خواهد شد و مسائلي در عرصه اقتصادي ، سياسي و اجتماعي بوجود خواهد آمد كه پنج سال قبل براي ما حتي قابل تصور نبود .

امروز زمان طرح سؤال براي پيوستن يا نپيوستن به سازمان تجارت جهاني و منافع و مضار آن گذشته است .

امروز بايد ببينيم كه چگونه مي‌توانيم عضو اين سازمان بشويم و اقتصادمان را سريعاً با آن منطبق كنيم .

شهيار مدير اداره مطالعات و سازمان‌هاي بين‌المللي با اظهار مطالب فوق در گفت‌وگويي با نشريه پيام بانك افزود : با واقعه جهاني شدن اقتصاد به خصوص با تحولاتي كه در سيستم ارتباطات و بخش انفورماتيك اتفاق افتاده در واقع جهان كوچك شده است .

به فرض اگر قبلاً در وال استريت معاملات كلان صورت مي‌گرفته ، در حال حاضر آن معاملات را مي‌توان از طريق شبكه اينترنت در منزل انجام داد .

تاكنون براي سرمايه گذاري لازم بوده كه پولتان را به بانك بسپاريد اما اكنون هر فردي به تنهايي مي‌تواند دارايي خود را مديريت كند و به طور مستقيم وارد بازار شود .

وي گفت : اكنون وضعيت يك مسابقه دو ، بين كشورهايي كه هنوز عضو سازمان تجارت جهاني نشده‌اند ، وجود دارد و تلاش مي‌كنند تا در اين مسابقه جا نمانند .

امروز بايد ببينيم كه چگونه بايد وارد جامعه جهاني شده و دانش و آگاهي خود را از اقتصادمان بالا ببريم زيرا با پيامدهاي فرآيندهاي جهاني شدن مواجه‌ايم .

وي گفت : قبل از انقلاب ، ايران نخواست به عضويت بانك توسعه آسيايي درآيد چون در آن موقع از وضعيت مالي بسيارخوبي برخوردار بود و بخاطر اختلافي كه بر سر ايجاد دفتر مركزي بانك توسعه آسيايي در تهران يا مانيل با موءسسين بانك بوجود آمد - كه در نهايت مانيل انتخاب شد - ايران ازعضويت در آن بانك امتناع ورزيد .

عواقبي را كه اقتصاد امروز ايران از عدم عضويت در چنين سازماني پرداخت مي‌كند ، نتايج زيانبار زيادي به دنبال داشته است .

به عنوان نمونه بخش خدمات فني و مهندسي ايران كه از تجارب بالا و قدرت رقابتي زيادي برخوردار است ، در مناقصه‌هاي متعدد آسيايي برنده مي‌شود و كشورهاي مزبور معمولاً براي انجام پروژه‌هاي خود از وام‌هاي بانك توسعه آسيايي استفاده مي‌كنند و يكي از شرايط بانك مزبور اين است كه پيمانكاراني كه كشورشان عضو اين بانك مي‌باشند ازتسهيلات بانك استفاده مي‌كنند و متأسفانه چون كشور ما عضو اين بانك نيست ، در نتيجه بسياري از شركت‌هاي ما كه قدرت رقابتي بالايي دارند و حتي مناقصه ها را برنده مي‌شوند نمي‌توانند پروژه‌ها را به انجام برسانند و حذف مي‌شوند .

صنعت نساجي ، فرش و . . ايران نيز مبتلا به اين مشكلات مي‌باشد .

فرش ايران در حال حاضر توان رقابت با فرش بافت تركيه را ندارد چون تعرفه‌هاي سنگيني را بر آن وضع مي‌كنند .

پس بحث مزايا و معايب عضويت ايران در سازمان تجارت جهاني نيست .

اينك بايد تلاش كنيم عضو اين سازمان شويم واقتصادمان را سريعاً با آن منطبق سازيم .

وي در خصوص پيش شرط‌هاي عضويت در سازمان تجارب جهاني توضيح داد : وقتي درخواست عضويت يك كشور به سازمان ارسال مي‌شود ، سريعاً براي آن كشور يك گروه كاري تشكيل مي‌شود ، در اين گروه كاري هر كشور عضو سازمان كه علاقه‌مند باشد ، با كشور درخواست كننده براي اخذ يا حذف امتيازات تعرفه‌اي با آن كشور مذاكره مي‌كند .

بعضي اوقات در مدت زمان كوتاهي يك كشور كه از وضعيت تجاري باز و راحتي برخوردار باشد به سرعت جهت عضويت سازمان پذيرفته مي‌شود .

يا بعضي كشورها مثل عربستان محدوديت‌هاي شديد دارند و يا مثل چين رقابت شديد دارند ، يا كشورهاي صنعتي در عين حال محدوديت شديدي نيز براي معاملات قائلند كه سبب مي‌شود ساليان متمادي عضويتشان به طول انجامد .

صحبت از عضوشدن صرف نيست بلكه عضويت توام با آگاهي موردنظر است .

آنجا بايد با گروه كاري كه طرف‌هاي عمده تجاري ما هستند به‌عنوان نمونه : اتحاديه اروپا ، ژاپن ، استراليا ، آرژانتين ، كانادا و … مذاكره كنيم و اعلام كنيم با چه كشورهايي مي‌خواهيم روابط تجاري داشته باشيم و با چه كشورهايي نمي‌خواهيم رابطه تجاري داشته باشيم و اين طي بند 33 موافقت نامه پيش بيني شده است .