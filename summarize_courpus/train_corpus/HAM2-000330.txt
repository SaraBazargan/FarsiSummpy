يادداشت فرهنگي

ناشر و نويسنده نگاهي گذرا به چند مشكل

ناشران به عنوان فعالان عرصه فرهنگ از وضعيت مالي مناسبي برخوردار نيستند و اگر از استثنائاتي چون ناشران كتاب‌هاي كمك درسي ، آموزشي و بازاري درگذريم ، نشر ، يك شغل كم درآمد محسوب مي‌شود .

اما اين همه ، مانع از آن نيست كه مشكلات نويسندگان را در ارتباط با ناشران ناديده گرفته و حقوق تضييع شده آنان را مورد توجه قرار ندهيم .

آنچه در پي مي‌آيد نگاهي است به چند مسئله كه معمولاً نويسندگان را در ارتباط‌هايي كه با ناشران دارند ، دچار مشكل ساخته و باعث بي‌اعتمادي موءلف به ناشر مي‌شود .

مترجمي مي‌گفت : در سال 1362 متني را كه ناشر خود براي ترجمه سفارش داده بود ، ترجمه كرده و تحويل دادم و امسال كه سال 1379 است ، هنوزكتاب چاپ نشده است و ناشر نيز همچنان ، وعده چاپ و حق الترجمه مي‌دهد .

اين موضوع منحصر به يك مترجم يا نويسنده نبوده بلكه امري رايج ميان بسياري از نويسندگان ومترجمان است .

عزت‌الله فولادوند در يكي ازگفت‌وگوهايش به اين موضوع اشاره كرده و گفته بود : ناشري سه سال است كه مطالب مرا گرفته ، ولي چاپ نكرده است ، در حالي كه بسياري از ناشران ديگر خواهان چاپ اين كتاب هستند . طبيعي است نويسنده يا مترجمي كه به شكل حرفه‌اي فعاليت داشته ، نمي‌تواند به راحتي شاهد چاپ نشدن كتاب خود باشد .

از ديگر مشكلات نويسندگان آن است كه برخي ناشران ، كتاب‌ها را بدون هماهنگي با نويسنده يا مترجم و نيز بدون پرداخت حق التحرير به چاپ دوم يا بيشتر مي‌رسانند اين موضوع متأسفانه گاه دامنه گسترده‌اي از سوي يك ناشر به خود مي‌گيرد و ناشر به هيچ وجه خود را مكلف به رعايت قانون ندانسته و اين عمل را تبديل به يك رويه مي‌كند .

تخصيص كتاب به نويسنده ، به جاي حق التحرير ، از ديگر مشكلاتي است كه نويسندگان با آن مواجه‌اند زماني كه كتاب نويسنده به چاپ مي‌رسد ، ناشر بخشي از تيراژ را به عنوان حق التحرير به نويسنده مي‌دهد كه معناي آن اين است كه نويسنده خود بايد كتاب را به فروش برساند و اين موضوع يعني پيدا كردن موزع ، مراكز فروش ، حساب و كتاب با خريداران و . . كه اصولاً هيچ نويسنده يا مترجمي حاضر به پذيرش اين فعاليت‌ها نيست و تخصصي نيز در اين امر ندارد .

پرداخت حق التحرير از طريق ارائه چك‌هاي طولاني مدت ، نويسندگان را با مشكل مالي مواجه مي‌كند .

اين موضوع نيز يكي از معضلات نويسندگان است و زماني حادتر مي‌شود كه ناشر چك‌هاي ديگران را به نويسنده مي‌دهد كه در بسياري از موارد چك‌ها نيز برگشت مي‌خورد و نويسنده مي‌ماند با يك چك برگشتي و وعده ووعيدهاي ناشران كه حق التحرير پرداخت خواهد شد .

در برخي موارد پرداخت مبلغ چك برگشتي از سوي ناشر ، گاه ماه‌ها به طول مي‌انجامد .

چنين مشكلاتي معمولاً گريبانگير نويسندگان و مترجماني است كه سال‌ها زندگي خود را وقف نوشتن وترجمه كرده و سابقه طولاني در اين زمينه دارند ، مشكلات افرادي كه براي اولين بار اقدام به چاپ كتاب خود مي‌كنند حوزه ديگري است كه در جاي ديگر بايد بررسي شود .

به هر ترتيب ، نويسنده يا مترجم براي كسب حقوق خود بايد راه‌هايي را پيش رو داشته باشد تا از اين طريق چتر امنيتي لازم براي ادامه فعاليت وي وجود داشته باشد اين موضوع زماني اهميت بيشتري پيدا مي‌كند كه دريابيم نويسنده يا مترجم معمولاً از امور حقوقي آگاهي چنداني نداشته و خصوصاً نسبت به چگونگي و مفاد قرارداد ناشر - نويسنده كم اطلاع است .

بررسي رسيدگي به اختلافات نويسنده و مترجم با ناشر نياز به مراجع خاصي است .

در حال حاضر ، مركزي در اداره كل مراكز و روابط فرهنگي وزارت فرهنگ و ارشاد اسلامي وجود دارد كه به اين اختلافات رسيدگي مي‌كند ، اما زمان رسيدگي به اين اختلافات از موضوعاتي است كه نبايد از آن غافل ماند و مهم‌تر ، حمايت حقوقي از نويسنده يا مترجم است كه عنايتي به آن نشده است .

انتظار از مراكز و نهادهاي دولتي براي دستيابي موءلف به حقوق خود نمي‌تواند مطلوب واقع شود ، چرا كه طبيعتاً به طرفداري ازموءلف متهم خواهد شد به نظر مي‌آيد اتحاديه ها و تشكل‌هاي صنفي مي‌توانند اصلي‌ترين نهاد در حمايت از موءلف و مترجم باشند .

اينگونه نهادها از آنجا كه متعلق به موءلفان هستند خواهند توانست جدي‌تر و سريع‌تر حقوق نويسنده يا مترجم را به وي بازگرداند .

در اين صورت با وجود نهادهاي دولتي در رسيدگي به شكايت موءلفان ، اين تشكل‌ها نقش مهمي در حمايت‌هاي حقوقي ايفا خواهند كرد .