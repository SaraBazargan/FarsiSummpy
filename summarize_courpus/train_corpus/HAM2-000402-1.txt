به دليل واردات بي‌رويه توليدات 35 كارخانه قند بدون مشتري مانده است .

گروه اقتصادي : پراكندگي وظايف و اختيارات ميان دستگاه‌هاي دولتي به ويژه در بخش توليد و بازرگاني خارجي محصولات كشاورزي همواره موجب بهم ريختگي در اقتصاد كشاورزي شده است در دو دهه گذشته بارها شاهد مجادله ميان كشاورزان ، مديران كارخانه‌هاي تبديل محصولات كشاورزي به محصولات نهايي مصرفي ، كشاورزان و بازرگانان عمده ، دستگاه‌هاي دولتي به ويژه وزارت كشاورزي با وزارت بازرگاني در زمينه تنظيم بازار برنج ، شكر ، جو و ذرت و گندم بوده‌ايم .

اكنون و بار ديگر در آستانه سال نو شاهد هستيم كه كشاورزان چغندر كار نسبت به عدم پرداخت به موقع بهاي توليدات فروخته شده به كارخانه‌هاي قند هستيم .

يك مقام آگاه در كارخانه قند همدان كه عملكرد مديريت كارخانه درباره عدم پرداخت طلب كشاورزان با نارضايتي آنها مواجه شده است مي‌گويد : واردات بي‌موقع قند و شكر به كشور يكي از دلايل مهم عدم پرداخت طلب چغندركاران همداني از سوي اين كارخانه است .

وي كه مايل به ذكر نامش نبود افزود : با توجه به واگذاري مسئوليت قند و شكر به عهده سازمان گسترش و خدمات بازرگاني ، در مهر ماه سال گذشته همزمان با آغاز فعاليت كارخانه‌هاي قند ، مقدار زيادي قند و شكر وارد كشور شد .

وي اضافه كرد : اين اقدام موجب اشباع بازار شد و در نتيجه قند و شكر توليدي كارخانه‌ها بدون خريدار مانده است .

به گفته اين مقام آگاه ، اكنون كليه 35 كارخانه قند و شكر كشور به دليل عدم فروش توليدات خود در زمينه پرداخت پول چغندركاران با مشكل مواجه‌اند .

وي خاطرنشان كرد : برغم اين مشكلات ، كارخانه قند همدان با دريافت وام از بانك‌ها ، پول چغندر اكثر هشت هزار كشاورز طرف قرارداد اين كارخانه را پرداخت كرده است .

وي گفت : اين كارخانه بابت چغندرهاي تحويلي تاكنون 33 ميليارد و 500 ميليون ريال به كشاورزان پرداخت كرده است و حدود يك ميليارد و 500 ميليون ريال باقي مانده نيز به تدريج پرداخت خواهد شد .

اين مسئول يادآور شد : كارخانه قند همدان در سال جاري 183 هزار تن چغندر قند از كشاورزان اين استان خريداري كرده است كه اين ميزان 42 هزار تن بيشتر از سال قبل است .

جمعي از چغندركاران همدان ، نسبت به تأخير در پرداخت پول چغندرهاي تحويلي خود به كارخانه قند همدان ابراز نارضايتي كردند .

يكي از چغندركاران گفت : با گذشت چهار ماه از تحويل چغندر به كارخانه قند همدان هنوز پول آن را دريافت نكرده است .

محمد زابلي افزود : تأخير در پرداخت پول چغندرهايش موجب شده كه شب عيد با مشكلات شديد مالي مواجه شود .

يكي ديگر از چغندركاران گفت : هر وقت براي دريافت پول چغندر تحويلي خود به كارخانه قند مراجعه مي‌كند ، مسئولان كارخانه پيشنهاد مي‌كنند ، به جاي پول قند و شكر تحويل بگيرند .

بيرامعلي نقوي افزود : چرا مسئولان ذيربط از جمله مديران كارخانه قند فكر نمي‌كنند كه يك كشاورز چگونه مي‌تواند ، چند تن قند را به پول تبديل كند .

چغندركار ديگري گفت : براي كشت چغندر در 5 / 3 هكتار زمين خود پنج ميليون ريال وام گرفته است و اكنون قادر به بازپرداخت آن نيست .

حسين كرمي تأكيد كرد : پرداخت نكردن به موقع حاصل دسترنج كشاورزان باعث كاهش توليد چغندر قند در سال آينده خواهد شد