هيچ يك از بزرگان ترجمه ايران هرگزآموزش ترجمه نديده‌اند .

آموزش دانشگاهي ترجمه در ايران ، در گفت‌وگو بااستاد حسن لاهوتي

اشاره ؛ ترجمه يكي از گونه‌هاي علمي و هنري است كه در انتقال فرهنگ‌هاي گوناگون نقشي بسزا دارد .

آن چه تاكنون در كشور ما به عنوان ترجمه مرسوم بوده است ، نتيجه تلاش و پشتكار مترجماني است كه با علاقه فردي خود به اين كار دست يازيده‌اند .

امروزه جوانان علاقه‌مند به ترجمه ، مي‌بايستي دوره‌هايي را براي آموختن شيوه‌هاي ترجمه بگذرانند ، درنتيجه رشته‌هايي تحت عنوان آموزش ترجمه در مراكز آموزش عالي به وجود آمده است .

آموزش ترجمه در ايران ، با بايدها و نبايدهايي همراه است و كارشناسان نظريات گوناگوني در مورد آن دارند .

بهمن ماه گذشته نخستين همايش ترجمه ادبي در ايران در مشهد برگزار شد .

در حاشيه برگزاري اين همايش ، موضوع آموزش ترجمه در ايران را با استاد حسن لاهوتي در ميان گذاشتيم ، در گفت‌وگويي كه در پي مي‌آيد ، استاد لاهوتي به ارائه نظرياتشان در اين مورد مي‌پردازند .

كارنامه ترجمه در سال‌هاي گذشته با افت و خيزهاي فراواني روبه‌رو بوده است آنچه مسلم است نحوه آموزش ترجمه در اين فرود و فرازها ، نقشي بسزا داشته است .

لطفاً وضعيت آموزش ترجمه را در شرايط مختلف بررسي كنيد .

نخستين افرادي كه بازار ترجمه اين سي چهل سال اخير را گرم داشته‌اند و از راه ترجمه آثار نويسندگان كشورهاي ديگر بخصوص اروپاييان و امريكاييان به شهرت رسيده‌اند ، تا آنجا كه من مي‌دانم درس ترجمه نخوانده‌اند ، يعني پيش معلمي صاحب‌نظر شاگردي نكرده‌اند و علاوه بر آن ، پيش خودشان هم در زمينه ترجمه به تحقيق و پژوهش علمي نپرداخته‌اند تا از اين راه ، دانشي بياموزند و بر پايه آن دانش ، دست به كار ترجمه آثار بزرگان ادب و علم و هنر شوند .

منظورم اين است كه هيچ يك از اين بزرگان كه البته برگردن ادبيات اين مرز و بوم هم حق عظيمي دارند ، هرگزدر مكتب مدرس ترجمه ننشسته‌اند ، چون به معلم ترجمه هم دسترسي نداشته‌اند اما بديهي است كه در طول روزگاران از راه ترجمه‌هاي متعدد و از راه ممارست در كار ترجمه ، تجربيات گران‌بهايي اندوخته‌اند . اينان آشنايي با يكي از زبان‌هاي بيگانه را در كنار علاقه و مطالعه ادبيات فارسي ، با ذوق و قريحه خدادادي خود جمع كرده ، به كمك آن ، آثاري به زبان فارسي آفريده‌اند كه به ادعاي خودشان ترجمه بي كم وكاست نسخه اصلي است ، چون كمتر اتفاق افتاده است كه معيار اين ادعا به محك نقد ، سنجيده شده باشد .

اين گروه كه بزرگ‌ترين مترجمان صاحب‌نام كشور ما را تشكيل مي‌دهند ، هرگز ترجمه را حرفه خود ندانسته‌اند ، چون تا آن جا كه ديده و شنيده‌ايم ، زندگي خود را از ممر ديگري تأمين مي‌كرده‌اند و حال براي تأمين كسري زندگي و يا براي تفنن و از راه عشق و علاقه و يا احساس مسئوليتي اجتماعي ، دست به ترجمه هم مي‌زده‌اند .

با وجود گذشت چندين سال از تأسيس رشته ترجمه در برخي دانشگاه‌هاي ايران ، هنوز نديده‌ايم كه مترجم برجسته‌اي اثر ارزنده‌اي را با استفاده از اصول و فنون آموخته در دوره كارشناسي ترجمه به زبان فارسي برگردانيده باشد .

بي‌شك عده‌اي از فارغ‌التحصيلان رشته ترجمه دست به كار ترجمه زده‌اند ، ولي هنوز اثر سترگي از آن‌ها به جامعه معرفي نشده است .

اصولاً هيچ آماري در دست نداريم كه نشان دهد ا زمجموع فارغ‌التحصيلان رشته ترجمه دانشگاه‌هاي ما چند نفر ترجمه را حرفه خود قرار داده‌اند و اگر آن را حرفه خود قرار داده‌اند ، تنها به ترجمه پاراگراف‌هاي اخبار و گزارش‌هاي سياسي و اقتصادي و ورزشي در سطح روزنامه‌ها و صدا و سيما و خبرگزاري جمهوري اسلامي بسنده كرده‌اند يا نه پا را از آن ميدان فراتر نهاده به خلق آثار ادبي و علمي بزرگ هم اقدام كرده‌اند ؟

متأسفانه هر دانشجويي وقتي دانشنامه‌اش را مي‌گيرد ، ديگر ارتباطش با مراكز علمي قطع مي‌شود و به سوي مراكز مالي مي‌دود !

به اين معني كه مراكز علمي پرورش دهنده او ديگر نقشي در هدايت علمي او ندارد .

دانشجو هم نيازي به مراجعه مجدد به آن مراكز علمي نمي‌بيند ، چون فرض بر اين است كه گرفتن دانشنامه يعني رسيدن به بيخ درخت علم !

از آنجايي كه فرهنگ نقد نيز در كشور ما رواج ندارد ، دانشجوي فارغ‌التحصيل از گروه ترجمه ما اگر هم به سوي حرفه مترجمي رفته باشد ، ديگر رابطه‌اش با آنچه به اسم فن و علم و اصول و روش ترجمه آموخته است يكسره قطع مي‌شود و باز در ، بر همان پاشنه قديمي مي‌چرخد .