شوخ كلامي در فرهنگ ايران

تاريخ چند هزار ساله ايران فرهنگ غني و گسترده‌اي را برايمان به ارث مي‌گذارد ، كه پيشينه تاريخي اين فرهنگ همزاد خود تاريخ ميهن ماست و اين فرهنگ غني به درخت تاكي مي‌ماند كه بر هر شاخه آن خوشه هنري سنگيني مي‌كند .

از اين ميان شوخ كلامي تنها يكي از خوشه‌ها است .

براي آن كه بتوانيم به بررسي تاريخ شوخ كلامي در ايران بپردازيم بايد نخست به گزينش كاربرد آن از سوي آدمي پي بريم .

از آنجا كه نوشتار ما ، بررسي اجمالي آن هم در مورد يكي از شاخه‌هاي هنري است ، پس از بررسي‌هاي روان‌شناختي فردي و روان‌شناسي اجتماعي شوخ كلامي خودداري كرده فقط به جنبه روش‌شناسي آن مي‌پردازيم .

به يقين شوخ كلامي خود زبان خاصي براي بيان است ، كه انسان با توجه به شرايط پيرامون و هدف مورد نظر خويش به آن دست مي يازد .

چنان كه هنرمند زماني كه به كسي كينه مي‌ورزد و در مقام مذمت وي درمي‌آيد ، براي آن كه اين مذمت از كراهت دشنام و فحاشي دور ماند ، مجبور به ابراز ظريف و هنري چنين مذمتي مي‌شود و در اين زمان هجو زاييده مي‌شود .

طنز از مقوله ديگريست طنز با جامعه و مجموع كار دارد نه با فرد و حتي اگر به فرد رو آورد ، با فرد نمادين ( يك مجموعه ) طرف است ، نه با فرد خاص و باز اگر فرد خاص را مورد حمله قرار مي‌دهد ، نه به خاطر شخصيت في النفسه خود فرد است كه به خاطر نقشي است كه در رابطه با مجموعه و يا جامعه‌اش ايفا مي‌كند .

اگر هجو بيانگر تضاد مكانيكي دو جزء است ، طنز نمايشگر تضاد ديناميكي درون يك ارگانيسم است .

اگر هجو ابراز دشمني فرد است نسبت به فرد ، طنز بيان بي بديل دشمني است نسبت به كاستي‌ها و نادرستي‌هاي مجموعه و ارگانيسم .

اگر هجو دشمن را مي‌كوبد به قصد انتقام و هزل ( منظور هزل پندآموز است ) نصيحت مي‌كند ، طنز مرض را مي‌يابد و بي لحظه‌اي ترديد زير ضرب مي‌گيرد به قصد ايجاد سلامت .

خلاصه بيان ، طنز در عرصه مسائل اجتماعي عرض اندام مي‌كند .

اما اگر بخواهيم كاربرد شوخ كلامي را در مجموع انگيزه يابي كنيم و دريابيم چرا هنرمندي به شوخ كلامي رو مي‌آورد در جواب اين سؤال ساده‌ترين و بهترين پاسخي كه مي‌توان داد تعريفي است كه هراسي حدود نيم قرن قبل از ميلاد مسيح در مورد فرد شوخ كلام مي‌گويد : كسي است كه چون سخن مي‌گويد ، حقيقت را با خنده مي‌گويد .

خوب ، حال كه درك هرچند اجمالي و كلي از شوخ كلامي و انگيزه‌هاي به‌كارگيري آن به دست آمد ، مي‌توان به بررسي تاريخ شوخ كلامي پرداخت .

آغاز بررسي تاريخ شوخ كلامي در ايران براي آن كه بتوانيم به بررسي تاريخ شوخ كلامي در ايران بپردازيم و براي راحتي ؛ بهتر است ما نيز به شيوه اساتيد فن ( به خصوص اساتيد غربي و تازه غربي شرقي‌هاي سابق ) عمل كرده و نخست تاريخ ايران را با توجه به موضوع مربوطه بخش بندي كرده و آن گاه هر بخشي را ( البته با حفظ ارتباط آن با كل مورد بررسي قرار دهيم ) .

اگر بپذيريم به طور كلي زماني ، شوخ طبعي و شوخ كلامي به كار مي‌آيد كه قصد ابراز واقعيت يا حقيقتي در ميان باشد كه از نظر روش‌شناسي جبرا بايد همراه خنده باشد .

اما شرايطي كه چنين روشي را ضروري مي‌كند ، چيست ؟

اين شرايط جز آن نيست كه واقعيت يا حقيقت آن سان سهم يا زشت است كه گوينده را مجبور به تلطيف سازي مي‌كند .

يا شنونده يا گروه شنوندگان در چنان موقعيتي قرار دارند كه تنها با تلطيف بيان مي‌توان از حساسيت آن‌ها جلوگيري كرد و يا شرايط گفت‌وشنود آن چنان است كه آدمي مجبور به چنين تلطيف و خنده آوري مي‌شود پس مي‌توان نتيجه گرفت : شوخ بياني همزاد انسان شعورمند اجتماعي است .

حال با اين چنين پيش درآمدي مي‌توان دريافت كه تاريخ شوخ كلامي در ايران نيز بايد ( و حتماً بايد ) قدمتي به كهن سالي تمدن ايراني داشته باشد .

اما متأسفانه با شكست داريوش سوم و سلطه اسكندر بر ايران بسياري از آثار تاريخي - ادبي متعلق به دوران قبل از آن از بين رفت .

بعد از اسكندر و سلوكيه بازمانده از او نيز ، اشكانيان كه قدرت را از پشت اسب به دست آورده بودند و پشت اسب نيز سعي بر حفظ و گسترش آن مي‌نمودند و عنايتي بر رسيدگي به امور ادبي و هنري و گردآوري و حفظ و گسترش دوره هخامنشيان كه در گوشه و كنار پراكنده بود نكردند و تنها تلاشي كه در اين جهات در دوران اشكاني مي‌شد ، در زمان اشك بيست و دوم يعني بلاش اول بود كه دستور به جمع آوري اوستا كه در دوران هجوم اسكندر پراكنده شده بود ، كرد