عضو كميته فني تدوين استاندارد جهاني : نظام آموزشي كشور هنوز استاندارد نشده است .

گروه علمي فرهنگي : عضو كميته تدوين استاندارد جهاني گفت : نظام آموزشي كشور از ابتدايي تا عالي از بعد كمي و كيفي هنوز استاندارد نشده ، اين درحالي‌است كه سال‌ها است كه كشورهاي پيشرفته ، نظام تضمين كيفيت را در كليه واحدهاي آموزشي خود به كار گرفته‌اند .

فرزين انتصاريان مديرعامل گروه كارشناسان ايران با اعلام اين مطلب افزود : متأسفانه امر استانداردسازي در كشور ما به اندازه كافي شناخته شده نيست و در كمترحرفه‌اي به عنوان يك ابزار مناسب براي تعقل ، تفكر و تصميم‌گيري صحيح شناخته مي‌شود .

وي خاطرنشان ساخت : هم اكنون در بسياري از رشته‌هاي دانشگاهي ، فارغ‌التحصيلان رشته‌هاي مختلف ، معلومات لازم براي ورود به صحنه فعاليت كاري در جامعه ندارند .

وي گفت : صرف نظر از انرژي كه صرف فرآيند آموزش افراد در جامعه مي‌شود ، هزينه‌هاي مستقيم و غيرمستقيمي نيز در اين رابطه صرف مي‌شود كه در نهايت اغلب بازده لازم حاصل نمي‌شود .

وي اضافه كرد : براي مثال فارغ‌التحصيل رشته كارشناسي يا كارشناسي ارشد در يك رشته كه نشانگر درجه‌اي از معلومات است ، با يك كارشناس فارغ‌التحصيل همان رشته از دانشگاهي ديگر كه مورد تأييد آموزش عالي است ، از نظر ميزان اطلاعات هماهنگ نيستند .

انتصاريان يادآور شد : اين امر بيانگر آن است كه وزارت علوم كنترلي بر هماهنگي و همساني مدارك اعطاشده نداشته و به طور گسترده مدارك اعطا شده را مورد ارزيابي قرارنداده است .

وي با اشاره به اينكه استاندارد نبودن نظام آموزشي از بعد كمي هم قابل بحث است ، گفت : در جريان فرآيند آموزش ، از امكانات و تجهيزات خاصي استفاده مي‌شود كه مي‌بايست اين تجهيزات نيز استاندارد باشد .

عضو كميته فني تدوين استاندارد جهاني افزود : هم اكنون نزديك به 20 استاندارد توسط موءسسه استاندارد و تحقيقات صنعتي براي تجهيزات بخش آموزش كشور مورد استفاده در مدارس ، تهيه شده كه هنوز در مدارس به كار گرفته نشده است ، درصورتي‌كه در كشورهاي ديگر شمار اين استانداردها شامل استانداردهاي ملي و حرفه‌اي به چندين هزار مي‌رسد .

وي خاطرنشان ساخت : در دنياي پيچيده امروز آينده كشورها با رسالتي كه سازمان‌هاي درگير آموزش بر عهده دارند ، بسيار مرتبط است و انجام اين رسالت جز با برنامه‌ريزي و به كارگيري تجربيات گذشته و استفاده از آخرين دستاوردهاي علمي روز ممكن نيست .

انتصاريان اضافه كرد : ابزاري كه امروز به عنوان تنهاراه حل اين گونه معضلات وجود دارد ، استانداردسازي است .

مديرعامل گروه كارشناسان ايران تصريح كرد : در حال حاضر در بسياري از كشورها فرآيند آموزش و تجهيزات آموزشي به طور مستمر استانداردسازي شده و در مرحله بعدي بر محور استاندارد قبلي و نتايج به دست آمده بازنگري شده و مجدداً استانداردسازي مي‌شود