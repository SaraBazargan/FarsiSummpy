نگاهي به بحران آموزش زبان انگليسي در واحدهاي آموزشي كشور ژاپن

اعلام زبان انگليسي به عنوان زبان رسمي دوم و انتشار تمام اسناد دولتي به اين زبان در ژاپن ، از سوي هيئت بررسي نقايص نظام آموزشي ، بي گزافه انقلابي شگرف است .

تلاش ژاپني‌ها براي يادگيري زبان انگليسي كه مدت‌ها نوعي لطيفه ملي بود ، اكنون به نظر بسياري به بحران تبديل شده است .

سال‌هاست كه دولت بودجه كلاني را صرف تجهيز گروه‌هاي آموزش زبان انگليسي در مدارس مي‌كند و با اين حال ، همچنان در آزمون‌هاي بين‌المللي زبان انگليسي ، ژاپني‌ها در نزديك ته جدول قرار مي‌گيرند .

اين به رغم آن است كه هر دانش‌آموز ژاپني دست كم به طور رسمي ده سال در مدرسه زبان انگليسي مي‌خواند .

به گزارش رويتر ، اكنون با توجه بيش از پيش ژاپن به بهره برداري از قابليت‌هاي اينترنت جهت بهبود اقتصادي و نيز تلاش اين كشور به منظور ارتقا وجهه ديپلماتيك توكيو در محافل بين‌المللي ، بسياري معتقدند نظام آموزشي ژاپن بايد نگرش خود را به زبان انگليسي عوض كند و اهميت بيشتري به آن بدهد .

هيأتي از كارشناسان كه به دستور كيزوابوچي نخست وزير ژاپن مامور بررسي نقايص اين كشور در شروع قرن جديد شده بودند ، در گزارش خود پيشنهاد كرد ژاپن بايد اعلام زبان انگليسي به عنوان زبان رسمي دوم را بررسي كند .

در اين گزارش گفته شد تا زماني كه هر بزرگسال ژاپني به آشنايي با زبان انگليسي مجهز نشود ، اين احتمال وجود دارد كه ژاپن از رونق جهاني فن آوري اطلاع‌رساني عقب بماند .

در كشوري كه همواره به وجهه يگانگي فرهنگي و زباني خود باليده است ، آراي اين هيئت از جمله آن كه تمام اسناد دولتي به زبان انگليسي منتشر شوند ، بي گزافه ، انقلابي است .

روزنامه استويتس تايمز چاپ سنگاپور تا آن جا پيش رفت كه اين پرسش را مطرح كرد كه آيا اين گزارش گشايش سوم ژاپن پس از نوزايي عصر ميجي در سال 1868 شكست در جنگ جهاني دوم است ؟

مشهود است كه ابوچي به هيأت‌هاي توصيه كننده علاقه خاصي دارد ، اما توصيه‌هاي اين هيئت مورد توجه همگان واقع شد كه معتقدند ضعف آموزش زبان انگليسي در ژاپن هزينه گزافي را در عصر جهاني‌شدگي بر اين كشور تحميل خواهد كرد .

سرمقاله روزنامه‌هاي ژاپني و برخي ديگر روزنامه‌هاي ديگرآسيايي از محتواي اين گزارش اظهار خرسندي كردند و چندين سياستمدار و دانشگاهي برجسته اين كشور از عقيده اعلام انگليسي به عنوان زبان رسمي دوم پشتيباني كردند .

شيگفومي ماتسوزاوا ، عضو پارلمان ژاپن در حال تهيه طرحي است كه انگليسي را زبان رسمي دوم ژاپن اعلام مي‌كند .

وي معتقد است اين كارنه فقط به نظام آموزش ژاپن مربوط مي‌شود ، بلكه با آينده اين كشور ارتباط تنگاتنگ دارد .

او گفت : جهاني‌شدگي سبب مي‌شود تا يك صد سال ديگر خارجيان زيادي ساكن ژاپن شوند و انگليسي راه برقراري ارتباط با آنان است .

ماتسوزاوا معتقد است بايد انگليسي در زندگي روزمره جا بيفتد و از جمله در تلويزيون به كار گرفته شود و آموزش اين زبان در مدارس ابتدايي و دانشگاه‌ها گسترده‌تر شود .

به نظر وي ، توكيو مي‌تواند به شهري بين‌المللي همچون هنگ كنگ و سنگاپور مبدل شود كه به راحتي با بيش از يك زبان و فرهنگ مي‌سازد .

طرفداران اين طرح اميدوارند افزايش فشار سياسي بر نظام آموزش خودكامه ژاپن جهت تشويق فردگرايي و خلاقيت بيشترسبب شود تا به بهبود آموزش انگليسي توجه بيشتري شود .

طرح‌هايي اجرا شده است كه هدف از آن ، كاهش تأكيد بر يادگيري طوطي‌وار است .

محصول چنين نظام آموزشي افرادي بوده است كه كاركنان خوبي براي شركت‌هاي ژاپني بوده‌اند .