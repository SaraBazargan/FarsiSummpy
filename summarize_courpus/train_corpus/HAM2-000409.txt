مردم به مطبوعات رأي اعتماد دادند ، مجلس امروز چه خواهد كرد ؟

طه هاشمي : فضاي كلي جامعه با اين طرح موافق نيست طرح مجدد آن در سالي كه از سوي رهبري سال وفاق ملي نام گذاري شده ، تنش ايجاد مي‌كند .

مزروعي : مهم‌ترين اشكال طرح اين است كه بدون مشورت با روزنامه‌نگاران تهيه شد به همين دليل قاطبه روزنامه‌نگاران و فعالان سياسي با آن مخالفند .

گروه اجتماعي : انتخاب بيش از 11 تن از روزنامه‌نگاران به عنوان نمايندگان مجلس ششم از سوي مردم نشان داد مردم به مطبوعات اعتماد دارند .

مجلس پنجم امروز با بررسي مجدد طرح تغيير قانون مطبوعات نشان خواهد داد چقدر به رأي اعتماد موكلين خود به مطبوعاتيان پايبند است .

صاحب‌نظران مطبوعاتي و سياسي در زمينه ارائه مجدد طرح تغيير قانون مطبوعات از سوي نمايندگان راست مجلس پنجم ، با همشهري گفت و گو كردند .

شبان شهيدي معاونت مطبوعاتي وزارت فرهنگ و ارشاد اسلامي در همين رابطه به خبرنگار ما گفت : امروز به همراه دكتر مهاجراني به منظور دفاع از مواضع وزارت فرهنگ و ارشاد اسلامي در مورد قانون مطبوعات به مجلس مي‌رويم و اگر اين طرح مطرح شد ، نظرات خود را اعلام مي‌كنيم .

وي افزود : جزواتي تدوين شده است كه در آن نظرات وزارت ارشاد آمده است و براساس آن جزوه موارد را در مجلس مطرح خواهيم كرد .

شهيدي در پاسخ به اين سؤال كه چرا وزارت ارشاد لايحه‌اي براي بسط آزادي‌هاي مطبوعاتي به مجلس ارائه نداده است ، گفت : وقتي طرح يا لايحه‌اي به مجلس داده مي‌شود ، تا زماني كه در مجلس است ، نمي‌توان لايحه‌اي جديد در همان مورد به مجلس داد .

وي اظهار اميدواري كرد كه در مجلس ششم وزارت ارشاد ، لايحه‌اي براي بسط آزادي‌هاي مطبوعاتي به مجلس ارائه كند .

رجبعلي مزروعي رئيس انجمن صنفي روزنامه‌نگاران نيز در اين مورد به خبرنگار ما گفت : از ابتداي مطرح شدن اين طرح به مناسبت‌هاي مختلف با صدور بيانيه ديدگاه خود را درباره اين طرح اعلام كرده‌ام .

وي افزود : مهم‌ترين اشكال طرح اين است كه بدون مشورت و مذاكره با روزنامه‌نگاران تهيه شده و به هيچ وجه حقوق مطبوعات در آن لحاظ نشده است و از همين رو با مخالفت قاطبه روزنامه‌نگاران و فعالان سياسي و مطبوعاتي روبرو شده است .

مزروعي گفت : انجمن صنفي در اين طرح هيچ وجه مثبتي براي آزادي مطبوعات و دفاع از حقوق روزنامه‌نگاران نمي‌ديد و به همين دليل با طرح و تصويب آن مخالف است .

وي افزود : علي رغم تغييرات ايجاد شده باز هم طرح به دليل روح حاكم بر آن كه ناديده گرفتن حقوق مطبوعات است قابل دفاع نيست .

رئيس انجمن صنفي روزنامه‌نگاران گفت : اگر اين طرح در مجلس بررسي شود انجمن با صدور بيانيه‌اي ضمن تأكيد بر ديدگاه قبلي از نمايندگان مي‌خواهد كه به اين طرح رأي ندهند .

وي احتمال رأي آوردن طرح را كم ارزيابي كرد و گفت : حدود يكصد و پنج نفر از نمايندگان فعلي مجلس به جناح اصلاح طلب وابسته هستند كه اگر اين نمايندگان با وحدت نظر عمل كنند و از حقوق خود و حتي در صورت نياز از آبستراكسيون استفاده كنند مي‌توانند جلوي تصويب چنين طرحي را بگيرند .

وي افزود : فكر نمي‌كنم حتي تمامي نمايندگان جناح اكثريت با اين طرح موافق باشند .

نماينده منتخب مردم اصفهان در مجلس ششم افزود : علي رغم اين اگر اين طرح در مجلس پنجم تصويب شد اين حق براي نمايندگان مجلس ششم وجود دارد كه در اسرع وقت نسبت به تصويب قانون جديدي در ارتباط با مطبوعات اقدام كنند و زياني كه از ناحيه تصويب اين طرح متوجه جامعه مطبوعات مي‌شود را جبران نمايند .

طه هاشمي مديرمسئول روزنامه انتخاب و عضو هيئت رئيسه مجلس پنجم نيز در مورد اين طرح به خبرنگار همشهري گفت : دلايلي كه براي مسكوت ماندن طرح اصلاح قانون مطبوعات وجود داشت هنوز وجود دارد .

وي اضافه كرد : فضاي كلي جامعه ، واكنش اصحاب جرايد و برخي كارشناسان نشان داد كه با اين طرح موافق نيستند و از همان ابتداي ارائه آن فضا آشفته شد .

بنابراين بايد تمهيداتي انديشيده شود كه بررسي طرح مجدداً ايجاد تنش نكند .