چند شغلي ؛ معضل يا مزيت

در بين تمامي نيازهاي فردي ، نيازهاي فيزيولوژيكي نظير خوراك و پوشاك و مسكن مهم‌ترين بخش نيازهايي است كه بدون رفع آنها نمي‌توان به ساير نيازها از قبيل نياز اجتماعي و تأمين و احترام پاسخ داد .

انسان‌هاي غارنشين براي رفع اين حاجات ابتدا به شكار روي آوردند و كم كم با جلگه‌نشين شدن و خارج شدن از غارها به كشاورزي پرداختند .

به تدريج اوضاع اجتماعي و اقتصادي انسان‌ها تغيير يافت فرهنگ‌ها و تمدن‌هاي مختلفي به وجود آمد و با ازدياد جمعيت ديگر امكان اينكه هر كس احتياجات خود را از طريق كشاورزي ، ماهيگيري ، شكار ، دامپروري و غيره رفع كند وجود نداشت .

كم كم تقسيم كار شكل گرفت و مشاغل مختلف پديد آمد .

انسان‌ها براي رفع حاجات خود به مبادله و معاوضه كالاهايشان با ديگران پرداختند و با گذشت زمان پول منبع خريد و فروش و ملاك سنجش ارزش براي كالاها و خدمات شد .

ارضاي نيازهاي فيزيولوژيكي ( مسكن ، خوراك ، پوشاك ) معمولاً با پول تداعي مي‌شود .

پول وسيله پرداخت است كه وظيفه هر تشكيلاتي در حوزه اقتدارش حفظ ارزش پول و قدرت خريد آن است .

هر فعاليت اقتصادي و يا خدماتي جهت به دست آوردن پول براي رفع نيازها است و مي‌توان گفت اين امر يكي از علل اصلي كار و فعاليت اقتصادي افراد است .

تعدادي از اين كاركردها نياز به تخصص ومهارت دارد و البته تعدادي از فعاليت‌هاي اقتصادي وجود دارد كه فرد بدون هيچ تخصصي مي‌تواند از عهده آن برآيد .

معمولاً اين مشاغل صنعتي و فني هستند كه نيازمند مهارت ، آشنايي و تخصص هستند .

تقسيم كار دقيقاً به اين معنا است كه افراد به اموري بپردازند كه در زمينه آن مهارت و تخصص دارند و مي‌توانند از عهده آن برآيند .

ابعاد اين تقسيم كار مختلفند و شامل مشاغل خدماتي ، فني ، توليدي ، تفريحي و … است و همه اين فعاليت‌ها در جهت كسب سود و درآمد صورت مي‌گيرد .

لازمه داشتن اين درآمد شغل است دقيقاً به اين معنا كه در مقابل اين درآمد فعاليتي صورت بگيرد .

اصطلاح شغل به شيوه تخصصي بودن ، معين بودن و يا تركيب وظايف يك فرد تا آنجا كه براي او مبناي فرصت مداومي را براي كسب درآمد و سود ايجاد كند ، اطلاق مي‌گردد .

اين تخصص‌ها يا مجزا است نمونه‌هايي از تخصص شغلي مجزا عبارت است از حرفه مستقل يك صنعتگر ، يك پزشك و يا يك هنرمند ، ولي كارگر كارخانه و يا كادر اداري موقعيت‌هاي غيرمجزا را احراز كرده‌اند .

گاه درآمد فرد در مقابل كار انجام شده نمي‌تواند پاسخگوي احتياجات او باشد .

عواملي چند بر اين قضيه حاكم‌اند كه مهم‌ترين آن و شايد تنها علت آن تورم بالا و گراني باشد .

وقتي درآمد كسي نتواند وظيفه رفع نيازهاي او را به خوبي انجام دهد تعدادي از اين حوائج ثانويه و يا حتي اوليه خارج از دايره ارضا قرار مي‌گيرند و فرد سعي مي‌كند كه منبع درآمد ديگري براي خود به وجود آورد اشتغال به شغل دوم از همين جا پيدا مي‌شود .

شغل دوم و يا احياناً سوم افراد شغلي است كه بيشتر در زمينه غيرتخصصي وي انجام مي‌گيرد .

كارمندي كه در ساعات بعد از كار اداري به عنوان راننده تاكسي به مسافركشي مي‌پردازد ، به انجام كاري غير از زمينه تخصصي خود پرداخته و درواقع به نوعي بيكاري پنهان را ايجاد مي‌كند