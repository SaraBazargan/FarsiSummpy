دغدغه‌هاي فهميدن و نفهميدن

شايد نيمي از شاهكارهاي جهان هنر ، زاييده دغدغه‌هاي فهميدن و نفهميدن منتقدان هنري باشد دوست منتقدم اين كلام قصار را در هياهوي اعتراض به نتايج يك مسابقه هنري ، گفته است .

انگار هر چه مي‌گذرد ، آدميان به چيزهايي كه درك كمتري از آن دارند ، احترام بيشتري مي‌گذارند .

وجه ديگر اين ادعا در مورد احترام و اشتياق اغراق آميزمان به كسي كه آشنايي‌مان با او در گرو شناختي دورادور است ، نيز مصداق پيدا مي‌كند .

احترام دورادوري كه براي صاحب يك انديشه هنري قائل هستيم ، در ارتباط و آشنايي نزديك ، به حرمتي عميق اما واقعي‌تر مبدل مي‌شود از طرفي راز ماندگاري و جهاني شدن آثار هنري در انطباق ميان گفتار و كردار صاحب هنر نهفته است و از همين‌روست كه رفتار و واكنش‌هاي يك هنرمند را با گفتار و آثارش محك مي‌زنيم و هر چه فاصله بين گفته‌ها و كرده‌ها زياد شود ، فاصله تشنگان حق و حقيقت از كسي كه داعيه حقيقت گويي و حقيقت جويي دارد ، بيشتر و پايان ناپذيرتر مي‌شود . روزگاري صاحب‌نظران را عقيده بر اين بود كه اولين نگاه ، اولين واكنش ، اولين برداشت مخاطب - چه خاص و چه عام - محكم‌ترين و مطمئن‌ترين پله نردبان نقد و بررسي است .

شايد تعبير ديدگاه كريشنامورتي در اين مقال بيجا نباشد چرا كه او راه نجات از تمام دغدغه ها و مصيبت‌هاي زندگي را خوب نگريستن مي‌داند و معتقد است ديدگاه ما راجع به يك پديده زماني كامل و بي‌نقص خواهد بود كه نگاهي خالص داشته باشيم و نگاه خالص يعني فقط ديدن آن هم بدون ديد زدن به آموخته‌ها ، تلقينات و سنت‌هاي گذشته .

قضاوت حسي اوليه ، در روبه‌رو شدن با يك اثر هنري نيز مي تواندنوعي خوب نگريستن باشد .

همين قضاوت آني و حسي - بركنار از سبك وسنگين كردن‌هاي مصلحتي و عقلي - نخستين گام براي ورود به حيطه گسترده و نامحدود كالبدشكافي منتقدانه و زيبايي شناسانه يك اثر هنري است .

اين روزها جمعه بازار جشنواره‌هاي قدونيم قد هم داغ است و هم شلوغ .

هر چند با فرارسيدن اسفند ماه ، كارشناسان و داوران ، بساط ترازوهاي شاهين نشان ، انتقاد و انتخاب را كم كم جمع و جور مي‌كنند براي سال بعد ، اما پچ‌پچه ها و همهمه ها در حاشيه اين انتخاب و انتقاد همچنان ادامه دارد نتايج جشنواره فيلم فجر گروهي را شگفت زده و ذوق زده كرد و عده‌اي ديگر را بهت زده ؛ اين بهت و حيرت دامنه گسترده‌اي داشت كه تا مراسم نهايي انتخاب كتاب سال نيزكشيده شد .

بدعت در قالب و مضمون يكي از معيارهاي گزينش آثار هنري از سوي منتقدان و داوران است برتري و چشم نوازي اين معيار در بعضي موارد سبب بروز نوعي ذوق‌زدگي فارغ از دقت موشكافانه و تحليل‌گرايانه مي‌شود .

قوت و فراگيري اين هيجان هنري - كه به وسيله مرزي نامرئي از سطحي نگري جدا مي‌شود - سبب شده است در مواجهه با يك اثر ، لايه پر آب و رنگ بيروني خيره كننده‌تر به نظر برسد .

در هنر مدرن و پيشروي جهان امروز ، ابهام و ايهام جايگاهي ويژه دارد .

هر چه تعليق و مغلق گويي بر ساده نگاري و ساده‌انگاري پيشي بگيرد پخته‌تر ، برگزيده‌تر و هنري‌تر خواهد بود .

البته اين ساده نگاري را مي‌توان يكي از عناصر تشكيل دهنده يك اثر سهل و ممتنع دانست ، اما سهل و ممتنع‌پردازي هنري است كه آزمودن آن كار هر هنروري نيست .

مستقيم بودن و كوتاهي خط داستان ، پرهيز از گره‌هاي دراماتيك ، پا در هوا گذاشتن هرازگاه مخاطب ، استفاده از استعدادهاي غير حرفه‌اي ، توصيف ساده زندگي روزانه و مقدار زيادي كلمات قصار نو و كهنه كه رنگ و بوي پيام داشته باشد ، مي‌تواند موفقيت و سلامت اثر يك سينماگر تازه كار را تضمين كند .

حال اگر ساختار فني كمي دچار اشكال باشد ، مي‌شود كوچكي آن خطا را به بزرگي اين ديالوگ‌ها بخشيد و حتي اگر مخاطب عام ناراضي از سالن سينما بيرون برود ، بازهم مي‌توان آن نارضايتي را به حساب كم سوادي و عامي بودن او گذاشت .

اما اگر اين سهل و ممتنع از نوع جديد آن ، نمي‌تواند همه را به يك اندازه راضي كند تمام تقصيرها را به گردن كوته فكري و سطحي نگري عوام مي‌اندازد ، در عوض هنرمندان بزرگي بوده‌اند كه توانسته‌اند با آثار جاويدان خود - كه در اوج سادگي ، دشوارند - پاسخگو و قانع كننده تك تك مخاطبان خاص و عام خود باشند .

در گستره ادبيات ملي ، لسان الغيب شيراز صدرنشين مجلسي است كه بزرگانش مي‌كوشند با زبان عشق و عرفان - به سادگي - از خدا و هستي و انسان سخن بگويند ، اما ديوان حافظ تنها كتابي است كه بزرگي ابعادش از پشت عينك‌هاي كوچك و بزرگ و جورواجور ، يكسان و يكتاست .

در عالم رنگارنگ سينماي خارجي نيز هيچكاك ، فليني و بسياري از شاهكارآفرينان هستند كه آثارشان به همان اندازه كه ساده و بي‌پيرايه است ، پيچيده نيز هست و مخاطب مشتاق آن آثار هم سادگي شخصيت تك بعدي يك كارگر ساده ساختماني است و هم غامض‌انديشي يك فيلسوف شاعر مسلك . همه در كنار هم به تماشا مي‌نشينند و هر كس به اندازه ظرفيت ذهن و روح خويش بهره مي‌گيرد و لذت مي‌برد .

و اما هنر مدرن روزگار ما در جاده سرراست حديث نفس جلو مي‌رود .