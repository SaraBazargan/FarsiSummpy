پاسخ مهاجراني به مهم‌ترين پرسش‌هاي فرهنگي - سياسي روز كشور

وزير فرهنگ و ارشاد اسلامي با خبرنگاران گفت‌وگو كرد

من از زنداني شدن آقاي شمس‌الواعظين به‌عنوان يك روزنامه نگار و سردبير متاسفم .

ممكن است برخي از استعفاي من خوشحال شوند ، اما اين خوشحالي پشتوانه‌اي ندارد ، چون من استعفا نداده‌ام برخي ، بحث‌هاي مذهبي را در جهات سياسي استفاده مي‌كنند .

اين سؤال است كه چرا در دهه اول محرم بحث اصلاح قانون مطبوعات مطرح مي‌شود .

نگراني براي شروع به كار مجلس ششم وجود ندارد .

گروه اجتماعي : عطاءالله مهاجراني وزير فرهنگ و ارشاد اسلامي خبر استعفاي خود را رد كرد .

وي كه عصر ديروز در جمع بيش از 70 خبرنگار سخن مي‌گفت ، افزود : ممكن است برخي از استعفاي بنده خوشحال شوند ، و آن را تيتر كنند ، اما اين خوشحالي پشتوانه‌اي ندارد ، چون من استعفا نكرده‌ام . وي افزود : من كارم را ادامه مي‌دهم و حضور مجلس ششم را خواهم ديد .

وزير فرهنگ و ارشاد اسلامي در مورد احضار روزنامه‌نگاران گفت : احضار اصحاب مطبوعات را مي‌توان به دو گروه تقسيم كرد .

يكي مديران مسئول و ديگر خبرنگاران وي احضار مديران مسئول را طبيعي دانست و گفت : وقتي شكايتي وجود دارد و شاكي به دادگاه مي‌رود ، دادگاه بايد از مدير مسئول توضيح بخواهد .

مهاجراني در مورد احضار خبرنگاران و نويسندگان گفت : بنابرقانون مطبوعات نمي‌توان اين گروه را به‌عنوان متهم احضار كرد .

وي دفاع از آزادي مطبوعات را يكي از فعاليت‌هاي اساسي اين وزارتخانه عنوان كرد و گفت : مطبوعات مراقب باشند و از تندروي پرهيز كنند و مقالات آنها به مرزهاي احكام ديني و حيطه امور مقدس نزديك نشود .

عضو كابينه بحث تغيير برخي از وزيران را يك حدس مطبوعاتي ذكر كرد و گفت : موضوع اصلاح ساختار تشكيلاتي دولت ، در سال 1378 مطرح شد و كميسيوني از اعضاي دولت موظف شد پيشنهادهاي مطرح شده در اين باره را بررسي كند .

وي افزود : نتيجه كار آن كميسيون ادغام وزارتخانه‌هاي معادن و فلزات با صنايع ، جهادسازندگي با كشاورزي ، دارايي با تعاون و سازمان‌هاي برنامه و بودجه با امور اداري و استخدامي است .

مهاجراني گفت : اين بحث‌ها اگر به تصويب دولت و مجلس برسد ، باعث تغييري در وزراي اين وزارتخانه‌ها مي‌شود .

وي در مورد اصلاحيه قانون مطبوعات گفت : نكته‌اي كه وجود دارد اين است كه چرا در دهه اول محرم اين طرح در مجلس مطرح مي‌شود ، درحالي‌كه سؤال يك نماينده از وزير كه بايد ده روزه مطرح شود ، 8 ماه در نوبت مي‌ماند ، چگونه اين طرح درست سر 3 ماه مطرح مي‌شود .

مهاجراني با اشاره به محرم سال گذشته كه در آن استيضاح مطرح شد ، گفت : برخي از بحث‌هاي مذهبي در جهات سياسي استفاده مي‌كنند و مطبوعات بايد دقت كنند كه بهانه به دست مخالفين مطبوعات كه با كليت مطبوعات مخالفند ، ندهند .

وزير فرهنگ و ارشاد اسلامي افزود : تصويب اصلاحيه به گونه‌اي نيست كه بلافاصله بشود با مطبوعات برخورد كرد ، اين طرح بعد از تصويب بايد به شوراي نگهبان برود و بعد از آن براي اجرايي شدن به دولت ابلاغ شود .

مضاف به اينكه هيچ قانوني ابدي نيست و قابل تغيير است .

وي با اشاره به اينكه مجلس ششم بيش از مجالس گذشته روزنامه نگار دارد ، گفت : نمايندگان مجلس ششم نسبت به حقوق مطبوعات بي‌تفاوت نخواهند بود .