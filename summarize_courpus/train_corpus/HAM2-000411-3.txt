در دور جديد مقابله با مطبوعات شمس‌الواعظين زنداني شد .

انجمن صنفي روزنامه‌نگاران زنداني شدن شمس را غير قانوني خواند .

روزنامه‌نگاران براي همبستگي با شمس در عصر آزادگان تجمع مي‌كنند .

گروه اجتماعي : ماشاءالله شمس‌الواعظين سردبير روزنامه عصر آزادگان و روزنامه‌هاي توقيف شده خرداد ، توس و نشاط ، صبح ديروز زنداني شد .

به گزارش خبرنگار ما : شمس‌الواعظين كه به اتهام مطبوعاتي ، دستور و مجوز چاپ دو مقاله در روزنامه نشاط قبلاً بدون حضور هيئت منصفه در شعبه 1410 محاكمه و محكوم شده بود .

ديروز بعد از تأييد حكم توسط شعبه 27 دادگاه تجديدنظرتهران توسط ماموران اجراي احكام دستگير و بعد از انتقال به كلانتري 17 ونك روانه زندان اوين شد .

شعبه 27 دادگاه تجديدنظر قبلاً نيز حكم تعطيلي نشاط و جامعه را تأييد كرده بود .

اين گزارش مي‌افزايد : يكشنبه شب مرتضوي قاضي شعبه 1410 تلفني به شمس‌الواعظين اطلاع مي‌دهد براي دريافت حكم تجديدنظر به دادگاه مراجعه كند وي بعد از دريافت حكم ، در جلوي مجتمع قضايي توسط ماموران اجراي احكام بازداشت مي‌شود .

به گفته يك منبع آگاه اين اقدام در حالي صورت گرفته است كه شمس‌الواعظين مي‌توانست براساس قانون ، ظرف 20 روز از ديوان عالي كشور تقاضاي اعمال ماده 31 را كند و در صورت پذيرفته نشدن اين درخواست ، حكم دادگاه تجديدنظر مي‌بايست به اجرا درآيد .

از سوي ديگر ، صداوسيما روز گذشته در اولين بخش خبري خود حكم صادره از سوي دادگاه تجديدنظر براي سردبير روزنامه عصر آزادگان را اعلام كرد .

شمس‌الواعظين در دادگاه بدوي به 3 سال زندان و 12 ميليون ريال جزاي نقدي محكوم شده بود كه دادگاه تجديدنظر آن را به 5 / 2 سال حبس تبديل كرده است .

اين نخستين بار است كه يك روزنامه نگار با جرم مطبوعاتي و با رأي قطعي روانه زندان مي‌شود .

مدير مسئول روزنامه عصر آزادگان و يكي از وكلاي شمس‌الواعظين پس از بازداشت وي ، به دفتر عيلزاده رئيس دادگستري استان تهران مراجعه كردند تا از وي تقاضاي توقف حكم بازداشت و پذيرش درخواست ماده 31 را كنند كه دفتر علي‌زاده اعلام كرد ، وي كسالت دارد و در نتيجه از پذيرفتن اين دو خودداري شد .

در همين رابطه انجمن صنفي روزنامه‌نگاران بيانيه‌اي صادر كرد و در اين بيانيه آمده است :

متأسفانه برخلاف اصل 168 قانون اساسي همكارمان آقاي ماشاءالله شمس‌الواعظين بدون حضور هيئت منصفه محاكمه ، محكوم و روانه زندان شد .

انجمن صنفي روزنامه‌نگاران ايران تا كنون بارها نسبت به ضرورت برخورد قانوني و فراخور شان جامعه مطبوعاتي كشور تذكراتي داده كه متأسفانه كمتر مورد توجه مسئولان قضايي قرار گرفته است .

محدوديت عرصه فعاليت مطبوعات و بازداشت روزنامه‌نگاران در حالي صورت مي‌گيرد كه استقبال فعلي مردم از نشريات مستقل در طول تاريخ مطبوعات كشور بي‌سابقه است .

انتظار طبيعي و به حق اين است كه افكار عمومي در تصميم‌گيري‌هاي مسئولان مورد توجه قرار گيرد .

جامعه ما در شرايطي به سر مي‌برد كه بيش از هر زماني نيازمند اطلاع‌رساني دقيق و تأمين امنيت و استقلال حرفه‌اي روزنامه‌نگاران است تا بدين‌وسيله بتواند مسير توسعه و پيشرفت را طي كند .