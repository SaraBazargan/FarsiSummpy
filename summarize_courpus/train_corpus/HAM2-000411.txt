تعزيه‌خواني ؛ نقش و تأثير آن در جامعه

تعزيه از جمله هنرهاي ديرپاي ايراني است كه در آن ذوق ايراني با حماسه غم‌انگيز كربلا در آميخته شده و محصول آن گونه‌اي نمايش موسيقايي است كه به اعتقاد اكثر تعزيه‌شناسان به نام داخل و خارج ، كمتر قرينه‌اي را مي‌توان براي آن سراغ گرفت .

تعزيه‌خواني يا شبيه‌خواني نوعي نمايش آييني - مذهبي است كه از سنت روضه‌خواني و هنر كهن داستان‌سرايي و نقالي و نوحه‌سرايي و مرثيه‌خواني و شبيه‌گرداني برخاسته است .

اين هنر كلامي - نمايشي در اواخر دوره صفوي در جامعه ايران شكل گرفت و رفته رفته تحول يافت و در دوره قاجار ، به خصوص دوره سلطنت ناصرالدين شاه ، به اوج كمال و شكوفايي هنري رسيد .

علاقه فراوان مردم به تعزيه‌خواني و آگاهي يافتن از واقعه كربلا و همدردي كردن با مصائب سيدالشهدا ( ع ) و اهل بيت او از طريق بازگويي و نمايش وقايع و آلام ، تعزيه‌گردانان و تعزيه خوانان را به ساختن و فراهم آوردن تعزيه نامه‌ها و برپايي تعزيه خوانيهاي سنگين و باشكوه و بهتر به نمايش در آوردن مجالس تعزيه و مصائب قهرمانان حماسه آفرين تاريخ تشيع واداشت .

در همين دوره بود كه تعزيه‌خواني پاره بزرگ و مهمي از آيين‌هاي سوگواري مردم را در دو دهه اول محرم و آخر صفر به خود اختصاص داد .

در آغاز ، تعزيه خوان‌ها جايگاه خاصي براي تعزيه‌خواني نداشتند و در سر گذرها ، ميدان‌ها ، صحن ، حياط زيارتگاه‌ها ، حياط كاروان‌سراها ، گورستانها و برخي قهوه خانه‌هاي بزرگ و معتبر كه محل‌هاي تجمع مردم بودند ، بساط مي گستردند و تعزيه مي‌خواندند .

بعدها ، تكيه ها و حسينيه ها و خانه‌هاي رجال و اعيان شهر ، به خصوص تكيه ها ، جاي هنرنمايي دسته‌هاي شبيه خوان شد .

دوره ناصري ، دوره رونق و شكوفايي تعزيه‌خواني و تكيه سازي بود در آن دوره ، به جز تكيه‌هاي شاهي و دولتي و تكيه‌هايي كه رجال و اعيان ساخته بودند ، مردم قشرها و صنفهاي گوناگون نيز در هر كوي و برزن و محله يك يا چند تكيه بنا كرده بودند .

اندك اندك تعزيه‌سازان و تعزيه‌نويسان داستان‌هاي ديگري را كه موضوع‌ها و مضامين اساطيري و تاريخي و حماسي و مذهبي و گاهي بن مايه‌هاي طنز و هجو داشتند ، به تعزيه‌هاي اصلي افزودند و مجالس تعزيه تازه و مستقلي پديد آوردند .

با افزودن اين موضوع‌ها و مضامين ، بويژه موضوع‌هاي شاد و مضحك به تعزيه‌ها ، اصطلاح تعزيه و تعزيه‌خواني معنا و مفهوم اصلي خود را كه بيانگر سوك و مصائب سيدالشهدا و ائمه اطهار بود ، از دست داد و معنا و مفهوم تازه‌اي يافت و بر همه انواع تعزيه شاد و ناشاد اطلاق گرديد .

امروزه حدود چند صد مجلس تعزيه ، تعزيه‌هاي بلند و كوتاه و شاد و حزن‌انگيز و سنگين و سبك ، به صورت نسخه و سرنسخه از تعزيه‌نويسان و تعزيه‌گردانان بنام و ناشناخته دوره‌هاي قديم و جديد براي ما بازمانده است .

تعزيه نامه‌ها نخستين متون كتبي در ادبيات نمايشي ايران هستند خاستگاه تكوين و پيدايي ادبيات تعزيه ، نوشته‌هاي مذهبي ، فرهنگ عامه و شنيده‌هاي تاريخي - افسانه‌اي مردم و پنداشتها و باورهاي آنان بوده است مجموعه ادبيات نمايشي تعزيه ، برخلاف گونه‌هاي ديگر ادبيات عامه كه مبنا و زمينه شفاهي دارند و از راه زبان و سينه به سينه انتقال مي‌يابند ، از آغاز به صورت مكتوب آشكار شده و به صورت نوشته بين مردم دست به دست گشته است .

چون ركن اساسي تعزيه‌ها بر بنياد فرهنگ عامه و بر زمينه انديشه و احساس و اعتقادات عامه مردم كوچه و بازار بنيان گرفته است و ساخت و پرداختي ساده و زبان و بياني روان و عامه فهم دارد ، از اين رو ، تعزيه نامه‌ها در زمره ادبيات عامه و در مجموعه فرهنگ مردم قرار مي‌گيرند .

در اين مقاله به شرح و توضيح نقش و كاركرد نمايش آييني مذهبي تعزيه‌خواني در جامعه شيعه ايران مي‌پردازم و تأثير آن را در زمينه‌هاي اجتماعي ، فرهنگي و رواني در گستره ذهن و رفتار و احساس جمعي مردم و ايجاد وحدت و همبستگي ميان اقشار گوناگون جامعه بيان مي‌دارم .

يكي از وظايف و نقش‌هاي مهم مناسك آييني و آيين‌هاي شعيره‌اي برانگيختن احساس ديني عامه مردم و واداشتن آنان به تقليد و تكرار شيوه رفتار گذشتگان است .

تعزيه‌خواني در جامعه مذهبي و متعصب ايران بيش از هر شكل ديگري از مناسك و شعائر مذهبي مي‌توانست با به تصوير درآوردن وقايع كربلا بر احساس عامه مردم تأثير بگذارد و آنها را در حفظ ارزش‌هاي معنوي و رخدادهاي كربلا برانگيزاند و دينداري و ازخودگذشتگي شهيدان حماسه آفرين تاريخ تشيع را همچون انگاره و نمونه برتر رفتار در ذهن و خاطر آنان زنده و پايدار نگه دارد .

در نمايش اين وقايع هرچه گزافه نمايي بيشتر باشد و زمينه افسانه‌اي و حماسي وقايع پررنگ‌تر نمايد اثر و نفوذ نمايش بر مردم بيشتر خواهد بود .

كمتر كسي است كه روايت مصائب و آلام شهيدان و اهل بيت اندان پيغمبر و سبعيت و ستم اشقيا را در تعزيه بشنود و ببيند و از شدت اندوه ماتم شهيدان به هيجان نيايد و به گريه و مويه ننشيند !