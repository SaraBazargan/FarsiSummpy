عوامل ايجادكننده اختلافات زناشويي و خانوادگي

در بررسي مشكلات افرادي كه به جهت اختلافات خانوادگي و زناشويي به مركز مشاوره مراجعه مي‌كنند ، در اغلب موارد متوجه اين مطلب شده‌ام كه منشأ مشكلات تا چه اندازه‌اي كوچك و بي‌اهميت بوده‌اند .

مشكل در آغاز با يك جمله كه در آن در اكثر مواقع با سوءبرداشت طرف مقابل بوده است ، شروع مي‌شود و شنونده براساس سازه‌هاي ذهني كه براساس تجارب گذشته او بوجود آمده‌اند ، برداشتي متفاوت از آنچه كه گوينده داشته ، مطلب را تفسير مي‌كند و با توجه به آن سعي در واكنش به آن گفته نشان مي‌دهد . برداشت‌هاي شنونده كه عمدتاً از ديدگاه منفي بوده منجربه گسترش اختلاف شده تا جايي كه از يك جمله يا مطلبي كه شايد بخاطر اينكه گوينده نتوانسته درست و به صورت آنچه كه هدفش بوده بيان كند ، كوهي ساخته مي‌شود .

حال آنكه اگر گوينده مطلب مي‌توانست گفته خود را درست همانطور كه مدنظرش بوده بيان كند و گيرنده پيام نيز با دقت بيشتري به تفسير پيام مي‌پرداخت مشكلي پيش نمي‌آمد .

يكي ديگر از علل ايجادكننده مشكلات زناشويي ، ناشي از سطح انتظارات طرفين از همديگر است .

طرفين اغلب اوقات شكايت مي‌كنند كه طرف مقابل به خوبي آنها را درك نمي‌كند .

قبل از عروسي ، در دوران نامزدي گله منديهاي بسياري بعد از هر گفتگويي بين دو نفر رخ مي‌دهد ، چرا تو آن حرف را زدي ؟ من از حرفي كه زدي ناراحت شدم .

تو نتوانستي آن طوري كه من مي‌خواستم با من رفتار كني .

من فكر مي‌كنم تو خيلي مرا دوست نداري - و سوءالاتي از اين قبيل .

سوءالات و افكار بالا اغلب در ذهن هر دو طرف مطرح مي‌شود ، چون آنها با يك ديد عشقي آتشين از همديگر انتظار دارند ، كه در بسياري از موارد خارج از ظرفيت و توان ارگانيسم انساني مي‌باشد با وجود اينكه واقعاً و آن طور كه بايد همديگر را دوست دارند .

ولي به خاطر همين انتظارات غيرقابل دسترس و واهي ، از همديگر دلسرد شده و هرچه زمان مي‌گذرد اين دلسردي بيشتر و بيشتر مي‌شود و موجب مشكلات آتي مي‌گردند .

عشق با آنكه محرك قدرتمندي براي زوجهاست كه يار و ياور هم باشند ، خوشبخت شوند و تشكيل خانواده بدهند ، براي ادامه و حفظ زندگي زناشويي كافي نيست و نقشي در ايجاد خصوصيات شخصي و مهارت‌هايي كه لازمه زندگي مشترك موفق است ندارد .

در يك كلام مي‌توان گفت عشق لازم است ولي كافي نيست .

زن و شوهر به همكاري ، مودت ، حسن تفاهم و باورهاي همگون نياز دارند .

بايد انعطاف پذير و بخشنده باشند ، بايد خطاهاي يكديگر را تحمل كنند و به خصوصيات هم بها بدهند .

تنها در صورت وجود اين خصوصيات و تقويت روزانه آنهاست كه ازدواج به بلوغ و شكوفايي مي‌رسد .

ازدواج و حتي با هم زندگي كردن با ساير مناسبات زندگي تفاوت دارد وقتي زوجي با هم زندگي مي‌كنند و متعهد به حفظ زندگي مشترك هستند ، توقعاتي از هم پيدا مي‌كنند .

هر كدام انتظار دارند كه از عشق بي‌قيد و شرط ، صميميت و وفاداري و حمايت ديگري برخوردار باشند زن و شوهر ، به طور صريح يا غيرمستقيم ، كلامي و غيركلامي خود را به رعايت اين نيازهاي عميق متعهد كرده‌اند .

هر اقدام زن و يا شوهر مفاهيمي مشتق از اين اميال و انتظارات دارد .

به خاطر شدت احساسات و توقعات و تحت تأثير وابستگي عميق و معاني سمبليك ، تفسيرنادرست رفتارهاي آنها از هم زياد است .