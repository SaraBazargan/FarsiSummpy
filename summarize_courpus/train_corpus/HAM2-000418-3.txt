بررسي نتايج يك پژوهش كشوري ؛ دو نوبتي شدن امتحانات مدارس و ويژگي‌هاي آن

برگزاري امتحانات در مدارس ، نقش بسزايي در آگاهي از تحقق اهداف عالي آموزش و پرورش دارد .

در مدارس امتحانات معمولاً در سه ثلث به صورت پاياني و در طول سال تحصيلي نيز به صورت مرحله‌اي اجرا مي‌شود .

شوراي عالي آموزش و پرورش در سال تحصيلي 13771378 به منظور افزايش امتحانات مرحله‌اي و گسترش ارزشيابي مستمر كلاسي و فعاليت‌هاي خارج از مدرسه براساس مصوبه‌اي به برخي از مناطق آموزشي كشور ابلاغ كرد تا امتحانات پاياني ( ثلث ) را به جاي سه نوبت در دو نوبت اجرا كنند . پژوهشكده تعليم و تربيت به منظور بررسي تأثيرهاي مثبت يا منفي اين طرح در پيشرفت تحصيلي و نگرش دانش‌آموزان مشمول طرح نسبت به امتحان ، به ارزشيابي آن اقدام كرد .

در اين نوشته براساس نتايج حاصل از اين تحقيق ، ويژگي‌هاي مثبت اين رويكرد به اختصار بيان شده است .

نقش اساسي معلم در فرآيند ياددهي - يادگيري ، فراهم كردن شرايط و امكانات مناسب آموزشي و پرورشي براي دانش‌آموزان و هدايت يادگيري آنان است ، به گونه‌اي كه زمينه رشد و تكامل همه‌جانبه دانش‌آموزان فراهم شود .

در اين فرآيند ، ارزشيابي نقش مهم و تعيين كننده‌اي دارد .

ارزشيابي آموزشي به جمع آوري نظام دار اطلاعات براي توصيف اثر بخشي موضوعات آموزشي و قضاوت در مورد ارزش آنها اشاره دارد .

ارزشيابي در مدارس ، معمولاً از طريق امتحان انجام مي‌گيرد .

اهداف مهم امتحان كه در آيين نامه امتحانات دو نوبتي دوره ابتدايي و راهنمايي به آنها اشاره شده است ، عبارتند از :

ارزيابي مستمر پيشرفت تحصيلي و تربيتي دانش‌آموزان .

آگاه كردن دانش‌آموزان از ميزان پيشرفت تحصيلي و تربيتي خود و نيز مطلع ساختن اولياي آنان از وضعيت تحصيلي فرزندانشان .

پرورش استعدادها و پرورش روحيه تلاش ، ابتكار و رقابت‌هاي سالم در دانش‌آموزان .

حصول اطمينان از تحقق شرايط لازم به منظور ارتقاي دانش‌آموزان به پايه تحصيلي بالاتر .

به دست آوردن قسمتي از اطلاعات مورد نياز براي ارزشيابي از كيفيت و محتواي برنامه‌هاي آموزشي ، روش‌ها و وسايل تدريس و كار مدارس .

تشخيص استعدادها و علائق دانش‌آموزان به منظور راهنمايي آنان در فعاليت‌هاي آينده .

در مدارس ، براي آگاهي از تحقق اهداف ذكر شده از دو نوع ارزشيابي ، يعني ارزشيابي مرحله‌اي ( امتحانات مرحله‌اي ) و ارزشيابي پاياني ( امتحانات ثلث ) استفاده مي‌شود .

ارزشيابي مرحله‌اي يا امتحانات مرحله‌اي در پايان هر واحد درسي به اجرا در مي‌آيد و از طريق آن ، اطلاعاتي در مورد نقاط ضعف و قوت برنامه و نحوه پيشرفت تحصيلي دانش‌آموزان به دست مي‌آيد و زمينه براي اصلاحات لازم فراهم مي‌گردد .

برگزاري امتحانات قوه ، طرح پرسش و پاسخ‌هاي كلاسي از جمله شيوه‌هاي ارزشيابي مرحله‌اي است ، ولي در ارزشيابي پاياني يا امتحانات ثلث كه هدف آن ارزشيابي كلي آموخته‌هاي دانش‌آموزان است ، در پايان دوره آموزشي انجام مي‌شود و اطلاعاتي جامع در مورد كار معلم ، برنامه درسي ، فعاليت معلم و ارتقاي دانش‌آموزان ، به دست مي‌آيد .

در ايران دانش‌آموزان در دو دوره آموزش عمومي و متوسطه به فراگيري دانش نظري و عملي اقدام مي‌كنند آموزش عمومي ، پايه اول ابتدايي تا پايه سوم راهنمايي را شامل مي‌شود .