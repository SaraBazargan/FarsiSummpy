رمز خوشبختي در زندگي زناشويي چيست ؟

آيا تاكنون از خود پرسيده ايد كه چرا بعضي خانواده‌ها با تفاهم و سازگاري ، زندگي را با شادكامي مي‌گذرانند ، درحالي‌كه - درست برعكس - گروهي از مردم ، در حل و فصل ساده‌ترين و ابتدايي‌ترين مسائل زندگي نيز با دشواري و سردرگمي مواجه‌اند . چگونه است كه بسياري از خانواده‌ها علي رغم مشكلات عيني و ملموس ( نظير فقر - بيماري و مشكلات ديگر ) از زندگي بهنجار و بساماني برخوردارند ، در حالي كه گروه ديگر ، با وجود برخورداري از همه گونه امكانات مادي و وسايل راحتي ، در گردابي از مشكلات و گرفتاري‌ها غوطه ورند .

آيا به راستي مشكلات زندگي و خصوصاً زناشويي غيرقابل حل است و آن چنان كه گاه اينجا و آنجا شنيده مي‌شود تنها دو راه وجود دارد : طلاق يا تحمل و خودكشي تدريجي ؟

ريشه مشكلات خانوادگي و زناشويي در كجاست و چگونه مي‌توان به حل و رفع آنها پرداخت يكي از مسائل عمده و مهم امروز در ايران و جهان اختلافات خانوادگي است كه اين اختلاف ابتدا با اختلافي كه بين زن و شوهر بوجود آمده به فرزندان و ساير وابستگان گسترش مي‌يابد .

امروزه طلاق به‌طور سرسام آوري در جهان و ايران افزايش يافته است .

آرون بك كه از بزرگ‌ترين درمانگران و مشاوران مشكلات زناشويي و خانوادگي است .مهم‌ترين علت اينگونه مشكلات را اشكال در روابط انساني و سوءتفاهم مي‌داند .

به اعتقاد اوتفاوت در نحوه نگرش افراد باعث بروز اختلافات و پي آمده‌اي ناشي از آن مي‌شود .

نبايد تصور كرد كه پايه اختلافات ، همواره ناشي از سوءنيت و بدذاتي طرفين يا يكي از آنهاست بلكه در اكثر موارد ، ناشي از اين واقعيت است كه هر يك از آنها صادقانه مسئله را به نحو متفاوتي مي‌بيند .

در واقع مي‌توان گفت كه در بوجود آمدن مشكل خانوادگي در اكثر اوقات هيچ يك از طرفين مقصر نيست و در عين حال مي‌توان گفت كه هر دو طرف مقصر هستند هر كدام از طرفين مسائل را با ديد خود تفسير كرده وراي به نفع خود مي‌دهد .

خانواده‌هايي كه براي حل مشكل يا مشكلات خود به مراكز و كلينيك‌هاي روان‌شناسي و مشاوره مراجعه مي‌كنند در هنگام بيان مسئله به گونه‌اي سخن مي‌گويند كه اگر فردي عادي شنونده صحبت‌هاي هر كدام از آنها به تنهايي باشد به احتمال بسيار زياد رأي خود را به نفع او مي‌دهد .

حال اگر فرد مقابل او بيايد و بعد از او به صحبت بپردازد همان فرد شنونده كه در دقايقي پيش رأي به جانب فرد قبلي داده اين بار احساس مي‌كند كه حق به جانب اين يكي مي‌باشد .

اما روان‌شناس يا مشاور با توجه به دانش و شناختي كه از منشأ مشكلات دارد به زودي قضاوت نمي‌كند و سعي مي‌كند كه صحبت‌هاي هر دو را بشنود و سپس به حل و فصل آنها بپردازد .

مشكلات خانوادگي و يا دوستانه از آنجايي آغاز مي‌شود كه يكي از طرفين به عللي كه شايد واقعاً مشكل آفرين هم نبوده باشد از ديگري دلخور مي‌شود و قبل از آنكه در زماني مناسب با طرف خود صحبت كند مسئله را از ديدگاه خود براي ديگران تعريف مي‌كند و اگر فرد مقابل متخصص نباشد كه عمدتاً اينگونه است از حرف‌هاي او حمايت كرده و فرد شاكي چون احساس مي‌كند حق با اوست ( با توجه به حمايت‌هاي ديگران ) ، موضع حق به جانب بيشتري به خود مي‌گيرد و بدين صورت بر دامنه اختلافات آنها افزوده شده و اينگونه ازكاه كوهي ساخته مي‌شود .

مسئله‌اي كه مي‌توانست هرگز مشكل آفرين نباشد ولي با توجه به شناخت‌هاي اشتباه شايد فاجعه آفرين گردد .

آرون بك مي‌گويد : آنچه گفته مي‌شود با آنچه شنيده مي‌شود ، گاه كاملاً متفاوت است .

اختلافات خانوادگي و مخصوصاً در زمينه زناشويي معمولاً وجود دارند ، مهم اين است كه زن و شوهر ، حاضر شوند درباره مشكلاتشان به نحو صحيح و سازنده‌اي گفتگو كنند .

هنگام بروز اختلافات - بويژه در سطح خانواده - بايد اين سؤال را با تامل و گشاده نظري و انصاف مطرح كرد كه : او مسائل را چگونه مي‌بيند ؟ من مسائل را چگونه مي‌بينم ؟

بدين ترتيب ، با گسترش حوزه نگرش خود ، مسئله را در جاي واقعي آن - كه گاه بسيار كوچك و بي‌اهميت است - قرار مي‌دهيم .