به مناسبت برپايي نمايشگاه بيان تمثيلي در نقاشي نوگراي ايران در موزه هنرهاي معاصر تهران ؛ رمز جاودانگي تمثيل ها

چرا هنرمند نقاش يا به طور كلي هنرمند در خلق اثر هنري‌اش متوسل به بيان تمثيلي مي‌شود ؟

آيا سمبليسم تنها راه بيان معدودي از احساسات هنرمند به مخاطب است يا گرايشي هنري است كه در دوراني خاص از سير تحول تاريخ هنربراي هنرمندان كارآيي داشته است ؟ و آيا سمبليسم در فرهنگ غرب همان تمثيل‌گرايي در فرهنگ شرق ، بخصوص هنر ايراني است ؟

استفاده از سمبل‌ها ، نمادها و رمزها ( نه سمبليسم ) اززماني كه انسان غارنشين خواست تفكرات ، احساس‌ها و اميال خود را براي ديگران بيان كند مورد استفاده قرار گرفته است .

نقش گاوهاي غارهايي كه محل سكناي انسان‌هاي نخستين بوده تا خطوط هيرو گليف در مصر و چين و حتي ديوار نوشته‌هاي دنياي معاصر همه نشانه فراگيري سمبل‌ها در زندگي بشر است .

بنابه نظر كارشناسان در جهان سيبرناتيك امروزي سمبل‌ها بيش از گذشته مورد استفاده قرار مي‌گيرند چرا كه با حداقل خطوط و نماد ، بيشترين حجم اطلاعاتي مبادله مي‌شود .

آيا در عرصه هنر ، كاربرد سمبل‌ها همچون تابلوهاي راهنمايي و رانندگي است ؟

شايد به نظر آيد ساحت هنر بيش از اين مقدس است كه از نمادها و سمبول ها استفاده ابزاري كرده و به طور كاربردي تصور شود و در عالم بيرون از ذهن نشانه‌ها ، ما به ازاي يك به يك پيدا كنند اما واقعيت اين است كه در تجربه‌هايي كه در سال‌هاي اوليه گسترش هنرمدرن در جهان غرب صورت گرفت بارها سمبل‌ها چون استعاره‌هاي روزمره و پيش پا افتاده‌اي مورد استفاده قرار گرفتند .

سمبل‌هايي كه توسط اديبان پيرو سبك رومانتيسيسم از متون رمانس و غنايي به ادبيات عامه و شاعرانه انتقال يافته بودند ، اندك اندك جنبه‌هاي روحاني و اسطوره‌اي خود را از دست دادند و بيشتر در انتقال احساسات رقيق عاشقان و سلحشوران كاركرد هنري پيدا كردند .

تمثيل‌هايي چون سرخي قرمز و هاله نوراني بالاي سر كه هزاران سال در اديان و اسطوره‌ها به گونه رمزآلود از آنها در متون خفيه ياد مي‌شد در قرن هجده و نوزده ميلادي به اولين استعاره‌ها براي نشان دادن پاكي و خلوص ذاتي عاشقان در اشعار گفته مي‌شد .

همين روند در هنرهاي تجسمي و به خصوص نقاشي قابل پيگيري است .

تمثال مسيح و صليب كه در تصاوير قرون وسطي و گوتيك يكي از رموز معنويت دين مسيحيت بود در نقاشي‌هاي نئوكلاسيك و سمبليك ها به يك نشانه سطحي از مرگ و شخص مسيح بدل شد و عجيب نيست كه تصوير رمزگونه ماهي ، اين اولين نشانه مسيحيان روم باستان در عصر رنسانس جاي خود را به صليب چليپا داد .

اندك اندك در هنر مدرن سمبل‌ها ماهيت تاريخي و معنوي خود را از دست دادند و بيشتر به بيان احساس هنرمند از جهان پيرامون نقش عوض كردند .

در چنين تفكري ديگر هنرمند آزادانديش غربي خود را در چارچوب تشبيهات ظاهري سمبل‌هاي قديمي كه محتواي خود را از دست داده بود ، محدود نساخت و دست به خلق سمبل‌هاي جديد زيادي زد و مفاهيم جديدي از سمبل‌هاي قديمي را بدست آورد .

در اين ميان سوررئاليست ها بيش از ديگر مكاتب هنري نسبت به سمبل‌ها و ديدگاه جديد آنها حساسيت نشان دادند .

اما گروهي از هنرمندان غربي از سمبل‌هاي تجسمي به سراغ فرم و شكل سمبليسم رفتند و در زمينه‌هاي تصويرهاي تجسمي نشانه‌ها دست به تجربه‌هايي زدند .

اين تجربه‌هاي تجسمي يا متمركز بر تأثير سمبل‌ها و برداشت‌هاي آني از طبيعت و جهان بيرون بود ( گرايش اكسپرسيونيستي ) يا اميال و آرزوها به تقويت سمبل‌ها كمك مي‌كرد ( گرايش سوررئاليستي ) و يا خود سمبل‌ها در آثاري انتزاعي و به شكل نمادين مورد استفاده قرار مي‌گرفت .

در اين گرايش متاخر نشانه‌ها مثل هر پديده بيروني احساسي را در هنرمند ايجاد مي‌كنند كه او بواسطه آنها دست به خلق هنري و ارتباط با مخاطب مي‌زند با اين تفاسير آيا روند حضور سمبليسم و تمثيل‌گرايي در هنر غرب مشابه رويكرد در هنر شرق و حتي هنر معاصر مشرق زمين است .

به جرات مي‌توان گفت سمبل‌ها و رمزهاي فرهنگ شرق هنوز دچار تحول مفهومي نشده است .

اگر چه شايد هنرمندان معاصر با مفاهيم عميق سمبل‌هاي فرهنگ خود ناآشنا باشند اما اين سمبل‌ها همچنان معنويت خود را دارند و تغييري در مفاهيم آنها حاصل نشده است .

آنچه در فرهنگ ايران زمين نشانه پاكي و روشنايي بوده هنوز هم در آثار هنرمندان آگاه به اسطوره‌ها و اديان در آب روان و چشمه سار خود را متجلي مي‌سازد .