چگونگي رشد تفكر انتقادي در نوجوانان

جامعه بستر تفكرات ، نگرش‌ها ، علايق و سليقه‌هاي متنوع و مختلف است و ما نيز بنابه طبيعت انساني‌مان در مقابل تضادها و ناهماهنگيها برانگيخته مي‌شويم .

حال بايد بياموزيم كه در مقابل تضادها و ناهماهنگيهاي احتمالي چگونه عمل كنيم .

آنچه حايز اهميت است پذيرش دو نكته مهم در مورد انسان است :

انسان از لحاظ شناختي بسيار توانمند است ، او مي‌بيند ، مي‌شنود ، مي‌انديشد ، ارزيابي مي‌كند و مي‌پذيرد .

انسان مجهز به ابزار زبان است و مي‌تواند انديشه‌هايش را به زبان بياورد و از اين طريق به ديگران نيز تفهيم كند .

محيط سالم با تكيه بر دو نكته فوق به انسان مي‌آموزد كه در رويارويي با مسائل و براي مقابله با ناهماهنگيها و تضادها مي‌تواند با استفاده از ابزار زبان و با منطق و استدلال و با تكيه بر انديشه‌اش روبه‌رو شود .

اهميت كاربرد اين شيوه در اين است كه برانگيختگي هيجاني را كه در تعاملات بين فردي و اجتماعي عامل بروز رفتارهاي تكانشي است ، كنترل مي‌كند و اثرهاي منفي آن را بر روي شناخت نيز كاهش مي‌دهد ( زيرا وقتي ما برانگيخته هستيم ادراكات ما از رفتارهاي ديگران با سوءتعبير همراه مي‌شود ) .

كنترل برانگيختگي هيجاني رويارويي افراد را با يكديگر به سادگي امكان پذير مي‌سازد و روابط اجتماعي عاري از تنش را تضمين مي‌سازد و از رشد شخصيت‌هاي ناسالم جلوگيري خواهد كرد .

پس رشد توانايي انتقادگري و انتقادپذيري به موازات رشد توانايي‌هاي شناختي انسان صورت مي‌گيرد .

از طرفي نيز رشد و توسعه فرهنگي و اجتماعي يك جامعه با توان انتقادگري و انتقادپذيري افراد آن جامعه همبسته است .

زيرا تحول و پويايي جامعه مبتني بر نظرهاي صحيح و جامع افراد آن جامعه است و انتقاد در حقيقت نقش تصحيح كننده نظرها و تصميم‌هايي است كه به منظور سازندگي در جامعه موردنظر هستند و يا حتي اتخاذ مي‌شوند و عكس اين قضيه چنانچه افراد جامعه توان ابراز آزادانه نظرهايشان را نداشته باشند ، انرژي خود را در جهت تخريب به كار مي‌برند و اين تخريب مي‌تواند چندجانبه باشد .

از يك سو تخريب اموال و اشيا عمومي جامعه ( به طور مثال نارضايتي از اتوبوسراني با پاره كردن صندلي‌هاي اتوبوس ، ناراحتي ازمخابرات با درآوردن گوشيهاي تلفن‌هاي عمومي و … ) و از سوي ديگر تخريب نيروي انساني به طور مثال وقتي كارمند از اداره‌اش يا از مسائل رفاهي‌اش ناراضي باشد و اجازه اظهارنظر و بيان نداشته باشد ، كم كاري مي‌كند و يا با تأخير سر كارش حاضر مي‌شود .

اين گونه رفتارها از نظر روان‌شناسان جزء رفتارهاي خودشكن محسوب مي‌شود .

صرف نظر از اين كه شخص تنبيه مي‌شود و عزت نفسش كاهش مي‌يابد ، انگيزش پيشرفت و موفقيت در هر دو مفهوم فردي و اجتماعي آسيب‌پذير مي‌شود نمونه‌هاي مشابه نمونه فوق كه از اين طريق به ابراز عواطف اقدام مي‌كنند در حقيقت راه كجي را انتخاب كرده‌اند كه نه به صلاح فرد و نه به صلاح جامعه است .

نتيجه اين بحث تقويت و رشد توان انتقادگري وانتقادپذيري افراد جامعه به عنوان عاملي براي رشد و سازندگي جامعه است آنچه اجراي كاربردي اين راهبرد را تضمين مي‌كند ، محيطي است كه تحت عنوان نقد و نقادي اجازه ابراز وجود را از طريق ابراز آزادانه عواطف فراهم مي‌سازد .

هرگاه افراد بتوانند از ديگران انتقاد كنند ، قدرت پذيرش انتقاد از طرف مقابل را نيز خواهند يافت .

گفتگوي رودرروي افراد در قالب نقد ديدگاه‌ها منجر به حذف رفتارهاي غيرعادي همچون غيبت و بدگويي خواهد شد و افزون بر آن از رشد رفتارهاي چاپلوسانه كه آفت رشد رفتارهاي سالم اجتماعي است نيز پيشگيري خواهد شد .

بسياري از سوءتعبيرها وبدفهمي‌هايي كه در روابط بين فردي و گروهي به وجود مي‌آيد منجر به ايجاد احساس خصومت مي‌شود و گفتگوي آزاد و رودرروي افراد با يكديگر مي‌تواند عنصر خصومت بين فردي و اجتماعي را كنترل كند و احتمال وقوع رفتارهاي پرخاشگرانه را نيز كاهش مي‌دهد .