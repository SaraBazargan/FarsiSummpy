آوازخواني صافي اعتقاد

به انگيزه درگذشت استاد زنده ياد نورالدين رضوي سروستاني

برخي از چهره‌هاي موسيقي سنتي ايران چه در زمان حيات و چه پس از درگذشت ، مظلوم واقع شده‌اند .

استاد نورالدين رضوي سروستاني از جمله اين چهره‌ها بود كه عليرغم دانش وسيع آوازي و نيز تسلطش بر رديف‌هاي آوازي ، استفاده آنچناني از اين منبع عظيم آواز ايراني صورت نگرفت .

استاد رضوي سروستاني از معدود شاگردان حلقه زنده ياد استاد نورعلي خان برومند بود .

مرحوم برومند علاوه بر دانش موسيقي روز استعداد شگرفي در راهنمايي علاقه‌مندان پيگير موسيقي سنتي داشت و مرحوم رضوي سروستاني نيز از جمله دلبستگان موسيقي آوازي بود كه نزديك به 12 سال از محضر مرحوم برومند ظرايف و دقايق موسيقي آوازي را آموخت و اين طولاني‌ترين زماني است كه يك دانش آموخته آواز از محضراستاد برومند كسب فيض كرد .

مرحوم رضوي سروستاني از صدايي پخته و پرورده برخوردار بود كه در آن هويت و شخصيت خاص خواننده حس مي‌شد .

صداي مرحوم رضوي به خصوص كنسرتهايي كه وي در نغمه دشتي ارائه كرد و نيز كنسرتي كه به سرپرستي جليل عندليبي ارائه داد در اوايل انقلاب كه بعدها همين كنسرت به صورت كاست و با صداي شهرام ناظري در دستگاه ماهور منتشر شد .

نوار بنماي رخ از جمله به يادماندني‌ترين آوازهاي اين چهره بنام آواز موسيقي اصيل ايراني است .

همچنان كه تصنيف دلنشين ايشان در فراق مرحوم طالقاني نيز آن زمان‌ها دل‌هاي بسياري را تكان داد .

مرحوم رضوي سروستاني پس از انقلاب و در اوايل دهه 60 به شيراز كوچيد و اين البته براي وي كه از مركز فعاليت‌هاي فرهنگي به دور و نيز علاقه‌مندان آواز بسيار ناگوار بود ، چرا كه بخشي از گنجينه شفاهي آواز ايران دور از دسترس پيگيران جدي اين هنر اصيل قرار گرفت .

مرحوم رضوي سروستاني در سال‌هاي ابتدايي دهه هفتاد به تهران آمد و اين البته زماني بود كه حنجره وي به دليل زيادي سن از توانايي‌هاي دهه 60 برخوردار نبود اما اين چهره صافي اعتقاد ، از تلاش و كوشش نايستاد و در منزل شخصي خويش ، مكتبخانه‌اي داير كرد و علاقه‌مندان به آواز را با ظرايف و دقايق آوازي آشنا ساخت .

شيوه تدريس استاد سروستاني تلفيقي ازآموزش رديف و صداسازي بود ، و وي همه گاه بر صداسازي تأكيد مي‌كرد .

نگارنده نزديك 6 ماه از محضر اين استاد بنام نكته‌هاي خاصي ازآواز ايراني را فراگرفتم ، ( ابتدا در منزل شخصي و سپس زماني كه به مدد خواننده خوش‌نام آقاي سيد عبدالحسين مختاباد - كه زماني رياست فرهنگسراي سرو را به عهده داشت - از استاد دعوت شد

كه در اين مكان فرهنگي تدريس آواز كند ) استاد در طول دوران حضور خود در تهران به دليل تنگي معيشت ، نتوانست آنچنان كه بايد برروي آموخته‌هاي ساليان دور خود تمركز كند و آنها را در آرشيوي خاص نگه دارد ، اگر چه در دو سال انتهايي قرار بود مجموعه رديفي ايشان با تار آقاي داريوش طلايي ضبط و انتشار يابد كه مدتي بر سر چگونگي قرارداد و حق الزحمه بحث شد و سرانجام در 12 ساعت ضبط گرديد ، اما از انتشار عمومي آن هنوز خبري نيست .

اميدواريم كه تجربه‌هاي شخصي استاد و نيز آموخته‌هاي ساليان دراز اين استاد متخلق آواز ايراني ، به مانند بسياري از گنجينه‌هاي شفاهي ايران ، به خاك سپرده نشده باشد و حداقل در آرشيو و مجموعه‌اي مطمئن به ثبت رسيده باشد .

مرحوم رضوي سروستاني در سال‌هاي پاياني عمر ، سفري چند هفته‌اي به كشورهاي مختلف داشت و توانست گوشه‌هايي از قابليت‌هاي موسيقي آوازي را به علاقه‌مندان موسيقي ايراني ارائه بكند .

آخرين باري كه نگارنده استاد را ديد ، در جشنواره موسيقي مقامي كرمان بود كه آن مرحوم به عنوان داور در اين جشنواره شركت كرده بود .

نگاه مهربان ، چهره فروتنانه ، سخنان از سر بزرگواري و كرامت و گلايه‌هايي دوستانه از وضعيت نه چندان مناسب موسيقي در كشور ، همچنان در ذهن و خيال نقش بسته است .

استاد در روزهاي پاياني ، چهره‌اي نزار پيدا كرده بود و عمل جراحي كه مي‌بايست عافيت تن و روان را برايش به ارمغان آورد ، مدتي بعد سببساز از كف رفتن اين چهره به يادماندني آواز ايران شد .