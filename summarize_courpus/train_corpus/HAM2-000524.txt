هنر ملي ، واقعيتي اجتماعي است

نام هنرمندان ملي كه با بينش اجتماعي ژرف خود ، آثار هنري پديد آوردند ، در تاريخ هنر ملي بسيار است .

سرآغاز : مقاله حاضر ، پس از بيان مقدمه كوتاهي درباره تعريف و مفهوم هنر ملي كوشيده تا اهميت و رسالت تاريخي و ملي آن را در ميان مردم و ملل مختلف از ديدگاه جامعه‌شناسي هنر ، بيان كند و روشن نمايد كه رسالت و التزام هنرمند در جامعه چه بايد باشد .

كدام يك از آثار هنري را مي‌توان هنر ملي ناميد و هنرمندان ملي ، چه كساني مي‌توانند باشند .

به اين منظور ، مقاله به بررسي و مقايسه آثار برجسته هنرمندان ملي ايران و ساير كشورها پرداخته ، تا پيام و دلايلي كه باعث شده آثارشان ، در رديف آثار ملي قرار گيرد و جاودانه بماند بيان كند .

سرانجام اين پيام را ارائه دهد كه هنر اصيل و ملي ، هنري است كه بر جلوه‌هايي از مسائل اساسي و نيازهاي ژرف و آرمان‌هاي ايده آل عظيم جامعه متكي باشد و بتواند ره آورده‌اي ارزنده‌اي براي جامعه به ارمغان آورد و در طرز تفكر ، بينش و گرايش و طرز رفتار خوانندگان خود موءثر باشد .

دكتر امان قرايي مقدم عضو هيئت علمي دانشگاه به عنوان يكي از هزاران مردمي كه كم و بيش نسبت به هنر ملي و سنتي ايران حساسيت دارند ، لازم دانستم تا به بحث و بررسي در اين باره بپردازم تا معلوم شود هنر اصيل و ماندني چيست ؟

هنرمندان بزرگ چه كساني هستند ؟ و رسالت و التزام و نقش هنرمند در جامعه چه بايد باشد ؟

هنر ملي هنري است كه عناصر و قالب‌ها و طرز دلالت آن از زندگي مردم گرفته شده و سنت‌ها را موافق نيازهاي موجود در جامعه دگرگون كرده ، به زندگي مردم پيوند مي‌دهد و كشاكش زندگي اجتماعي را به خوبي منعكس مي‌كند و هنري سياسي است .

همچنين ، هنر ملي از آن جهت كه به انسجام ، يگانگي و وحدت اجتماعي يا مليت كمك مي‌كند ، از قدمت ، مداومت ، پويايي ، هيجان ، جنبش‌انگيزي و اهميت بسيار زيادي برخوردار است .

هنر ملي ، چون از فرهنگ مردم بهره مي‌گيرد ، هرگز نمي‌ميرد ، بلكه فقط تغيير مي‌كند و بهبود مي‌پذيرد .

بدين جهت آثار هنرمندان بزرگ را كه به آن خواهيم پرداخت ، به ندرت مي‌توان از فرهنگ و اوضاع و احوال اجتماعي مردم بي‌بهره يافت .

زيرا هنر به مفهوم اصيل خود ، پديده و واقعيتي است اجتماعي و جلوه‌اي از انعكاس و تجسم انديشه و احساس دروني هنرمند در جهان محسوس و ملموس بيروني ، از اين جهت هنر بنابرضرورت محتويات و ويژگي‌هايش همانند ديگر پديده‌هاي اجتماعي در فرايند وجود به پيش مي‌تازد و يك فعاليت انساني و آگاهانه است كه هنرمند به ياري علايم مشخصه ظاهري كه خود تجربه كرده ، به ديگران انتقال مي‌دهد .

هنرمند حتي آنچه را در دامن طبيعت حس مي‌كند ، تحت تأثير جامعه و فرهنگ آن قرار دارد ، و آن را به طريقي اجتماعي و مطابق تمايلات و نحله هنري كه حس مي‌كند و تجربه نشان مي‌دهد ، به حالت مادي درآورده ، در سنگ ، گچ ، اصوات ، تصاوير و الفاظ آشكار و بيان مي‌كند به همين جهت ، هنر وسيله‌اي است براي بيان اجتماعي .

بنابراين ، هنرمند ناچار است در همه حال ، مقتضيات اجتماعي و ذوق عموم را از نظر دور ندارد و تمايلات ، ذوق و سليقه مردم عصر خويش را در نظر بگيرد .

بر اين اساس ، هنرمندان بزرگي كه آثارشان متصف به صفت ملي شده ، همواره از هنر عوام برخوردار بوده و عناصر و قوالب و طرز دلالت هنر خود را از زندگي مردم گرفته و هنگامي كه هنرمند سبك نويني ، پديد مي‌آورد ، در واقع تصرفي است كه در كار هنري به عمل مي‌آورد و همين تصرف است كه نبوغ او را به اثبات مي‌رساند .

اما اين تصرف به حدي است كه قابل فهم و درك جامعه يا گروهي از افراد آن باشد به عبارت ديگر ، راز عظمت هنر ملي ، در اين است كه سنت‌ها را موافق نيازهاي موجود در جامعه دگرگون مي‌كند و به زندگي مردم پيوند مي‌دهد .

شاهنامه فردوسي نمونه‌اي از هنر ملي است و رواج آن در جامعه ايراني ، گوياي آن است كه فردوسي از يك سو به مواريث تاريخي ديرينه جامعه وفادار ماند و از داستان‌هاي كهن انحراف نجست و از سوي ديگر ، صرفاً به نظم داستان‌هاي پراكنده اكتفا نورزيد .

بلكه مطابق منظور خود كه برانگيختن مردم ايران به بازيافت استقلال و عظمت از كف رفته بود ، داستان‌هاي مبتكرانه را به هم پيوست و زمينه مسائل زندگي اجتماعي ايرانيان گرديد .

شاهنامه فردوسي از لحاظ مفهوم شامل سه بخش است :

در بخش اول ، حوادث كهن و نتيجه نهايي و مهم آن كه غلبه فريدون بر ضحاك و بشارت دوره پر سعادت است ، بيان مي‌شود .

بخش دوم : مربوط به دلاوري‌هاي رستم و در هم شكستن دشمنان ايران را نمايش مي‌دهد و سرانجام در بخش سوم به ترك‌تازي اسكندر و غلبه قطعي ايرانيان بر تورانيان مي‌پردازد .