باورپذيري موسيقي

موسيقي و تفكر درباره آن ، در گفت‌وگوي رامين جهانبگلو با جرج استاينر فيلسوف فرانسوي

دنياي بدون واگنر ، شايد ، دنياي بهتري باشد ، اما عمل وجودي حضور او مانع از آن است كه در قرن بيستم زندگي كنيم بدون اينكه در جهت درك قلل آثار اوكوششي كرده باشيم .

موسيقي تنها چيزي است كه با خلوص خود آخرين مفهوم وجود بشري را مطرح مي‌كند ، موسيقي را مي‌توان درك كرد اما نه ترجمه پذير است و نه تفسير مي‌شود .

درآمد : ويژگي يك فيلسوف آن است كه درباره هر موضوعي كه سخن آغاز مي‌كند ، براي خوانندگان و نيز آشنايان به آن موضوع ، زاويه و نگاه جديدي را باز مي گشايد ، جورج استاينر فيلسوف فرانسوي ازجمله اهل فكري است كه گفته‌هايش درباره موسيقي از چنين ويژگي‌هايي برخوردار است .

وي معتقد است خواندن يك شعر ، گوش دادن به يك سونات يا تماشاي يك تابلو ، شيوه‌اي است براي بازگشت به اصل ، به پرسش اساسي اثر هنري ، به جوهر هستي .

استاينر دو روش براي نزديكي به اثر هنري پيشنهاد مي‌كند ؛ نزديكي بد كه عقيم است و نزديكي خوب كه بارور است .

عقيم‌خواني ، خواندني است كه بر فراز متن يا اثر هنري قرار مي‌گيرد و بعد اخلاقي خواندن را فداي بعد ساده تكنيك مي‌كند ، برعكس خوب‌خواني بارور ، مطلقاً با هر نوع معادله ميان متن و تفسير ( كه ازاولي پيش متني براي دومي مي‌سازد ) مخالفت مي‌كند و تقابلي حيات‌بخش را برمي‌گزيند كه تفوق و تقدم اثر را برتقسيم مي‌پذيرد .

به اعتقاد وي فرد در برابر هر اثر هنري از جمله موسيقي مسئول است و همين رفتار مسئولانه است كه مي‌تواند ارتباط ما را با زيبايي‌شناسي هر اثر هنر دوام و بقا بخشد .

گفت‌وگوي زير از مجموعه گفت‌وگوهاي رامين جهانبگلو با استاينر و از كتاب وجدان زندگي كه از سوي نشر ني و با ترجمه پروين ذ والفقاري چاپ شده ، انتخاب شده است .

مي‌دانم كه موسيقي جايگاه ويژه‌اي در زندگي و آثار شما دارد به چه نوع موسيقي علاقه‌مند هستيد ؟

به نظر من از قرون وسطا به اين سو گام بسيار بزرگي در تمام شاخه‌هاي موسيقي كلاسيك تا آثار قرن حاضر ، جاز و اين موسيقي معاصر كه من سعي دارم بفهمم ، برداشته شده است .

اگر بخواهيم يك مرز شنيداري را تصور كنيم اين مرز محدود خواهد شد به موزيك راك ، پاپ و هوي متال . موسيقي جازامريكايي بعد از جنگ بخشي از آموزش مرا تشكيل مي‌داد .

درشيكاگو ، هاروارد و نيويورك ما در دوره‌اي زندگي مي‌كنيم كه نبوغ موسيقيايي به حد انفجار رسيده است - البته منظور من فقط كلاسيك‌هايي مثل بولز ، مسيان ، بريتن ، ليژتي ، شوستاكوويچ ، نونوو بريو كه من به دقت به آنها گوش جان مي‌سپارم نيستند - جوانان به انگلستان مي‌آيند ، جايي كه توليد ادبي به روشني در حال عبور از يك بحران بزرگ است و اين درحالي‌است كه موسيقي از دوران اليزابتي به اين طرف به بيشترين حد گسترش خود رسيده است .

من شيفته اپراهاي قرن بيستم هستم و سعي مي‌كنم در نخستين اجراي آنها حضور داشته باشم .

اپرا بارورتر مي‌شود بي‌آنكه ساخته‌هاي آلمان شرقي و غربي را به حساب آوريم جالب است كه ما اين شكل جامعه شناختي و سياسي را كه بسيار ناپايدار ، شكننده و آسيب‌پذير است ، مورد بررسي قرار دهيم ، زيرا امري لوكس است و براي اقليت كوچكي ساخته مي‌شود كه هيچ وقت به دليل پيچيدگي شيوه‌هاي تكنيكي نفوذ پيدا نمي‌كند بلكه مكان انديشه تراژيك امروز است .

گوش دادن به موسيقي و حضور در كنسرت ها ، در تجربه شخصي من نقش مهمي ايفا مي‌كنند .

شيوه‌هايي كه ديسك‌هاي فشرده و كاست ها ارائه مي‌كنند نه فقط يك انقلاب تكنيكي بلكه يك انقلاب فلسفي هم هست .

موزه خيالي آندره مالرو اين چيزها را پيش بيني كرده بود .

اين پيشرفت در هنر ، آشكارا ، قابل مشاهده است .

موسيقي تمام كشورها و تمام اعصار هر وقت كه اراده كنيم در دسترس‌مان قرار مي‌گيرد و در هر جايي كه حضور داريم وجود دارد و مي‌توانيم از آن بهره‌مند شويم . موسيقي انقلابي است كه ما هنوز نتوانسته‌ايم به دامنه گستردگي آن دست يابيم .